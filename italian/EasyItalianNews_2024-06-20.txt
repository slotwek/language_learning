ITALIA
 ITALIA

 gaetano56

Barca con decine di migranti si ribalta al largo della Calabria
Sarebbero 66 i migranti dispersi
dopo il ribaltamento di una barca a vela
avvenuto, pare,
a causa di un’esplosione.

L’imbarcazione navigava
a circa cento miglia dalle coste calabresi
nell’area “Search & Rescue”
di responsabilità italiana.
Tra loro c’erano almeno 26 bambini;
una giovane donna
è morta dopo lo sbarco.

Il primo soccorso
è giunto da un mercantile
che ha trasferito 12 superstiti
su un’unità della Guardia costiera
che li ha poi sbarcati
a Roccella Ionica.

I migranti,
di nazionalità irachena,
siriana e iraniana,
erano partiti nei giorni scorsi
da un porto della Turchia.

“Intere famiglie dell’Afghanistan
sarebbero morte.
Da tre o quattro giorni
imbarcavano acqua.
Viaggiavano senza salvagente
e alcune barche
non si sono fermate per aiutarli.”
È quanto riporta Shakilla Mohammadi,
mediatrice interculturale
di Medici senza frontiere.

ESTERI
ESTERI

Nozze Gay Legalizzate in Thailandia
La Thailandia è diventata
il primo Paese del Sud-est asiatico
a legalizzare il matrimonio
tra persone dello stesso sesso.

Il disegno di legge
è stato approvato dal Senato
con 130 voti a favore
contro 4 no e 18 astensioni.

La legalizzazione del matrimonio gay
apre la strada a nuove opportunità
per le coppie LGBTQIA+,
tra cui l’accesso
a tutti i diritti legali,
finanziari e medici.

Infatti, le registrazioni dei matrimoni
con partner dello stesso sesso,
i diritti di successione,
sgravi fiscali e adozione di figli
verranno riconosciuti dal Paese.

Questa vittoria è stata celebrata
dagli attivisti dei diritti LGBTQIA+,
che hanno lavorato a lungo
per ottenere
questo riconoscimento giuridico.

 ITALIA
 ITALIA

E’ iniziata la Maturità: le tracce della prima prova
Ieri 19 giugno è iniziata in tutta Italia
“la Maturità”, esame che segna la fine
del percorso scolastico
dopo il quinto anno di superiori.

Gli studenti che
tramite questa serie di prove
verranno valutati
sono 526.317.

La prima prova è quella di italiano:
i ragazzi hanno 6 ore di tempo
per scrivere un tema
potendo scegliere tra varie tipologie:
analisi del testo, testo argomentativo,
tema d’attualità.

Tra le tracce di quest’anno
si trova la poesia “Pellegrinaggio”
di Giuseppe Ungaretti,
seguito da un passaggio
tratto dal romanzo
“Quaderni di Serafino Gubbio operatore”
di Luigi Pirandello.

Tra gli spunti per il testo argomentativo invece
“Storia d’Europa” di Giuseppe Galasso
tramite il quale si poteva sviluppare
un tema sulla guerra fredda.

Altre tracce riguardavano
la Costituzione italiana,
un celebre passo di Rita Levi Montalcini
in “Elogio dell’Imperfezione”
e uno spunto per riflettere
sull’importanza del silenzio nella conversazione.

Infine si poteva optare
per un tema d’attualità sull’epoca digitale
traendo ispirazione da un passaggio
di “Profili, selfie e blog”
di Maurizio Caminito.

 ITALIA
 ITALIA

 Gianni Del Bufalo

Un anticiclone subtropicale africano è in arrivo in Italia
Secondo le previsioni,
dopo una prima metà di giugno
segnata da una forte instabilità meteorologica,
è in arrivo sull’Italia
l’anticiclone Minosse.

Si tratta di un anticiclone subtropicale africano
che nei prossimi giorni
porterà in gran parte della penisola
una massa di aria calda
che avendo oltrepassato il Mediterraneo
sarà anche ricca di umidità.

In particolare le temperature
arriveranno a 40°
soprattutto al centro-sud.

Le giornate peggiori sono
quelle di giovedì 20
e venerdì 21 giugno,
poi il caldo dovrebbe gradualmente
farsi meno intenso.

Le città in cui sono attese
temperature soffocanti sono:
Roma, Napoli, Terni,
Macerata, Firenze, Forlì e Ferrara.

In Sicilia e in Sardegna
potrebbe essere ancora peggio
con valori tra i 42 e i 44°.

 SPORT
 SPORT

 Iszac Henig

Lia Thomas, nuotatrice transgender, non parteciperà alle Olimpiadi
Lia Thomas, nuotatrice transgender,
non parteciperà alle prossime Olimpiadi
che inizieranno il 26 luglio.

L’atleta statunitense ha perso la causa legale
contro World Aquatics,
Federazione internazionale di nuoto,
presso il tribunale arbitrale per lo sport.

Il 12 giugno scorso il tribunale arbitrale
ha deliberato che Thomas
non ha i requisiti necessari
per fare causa a World Aquatics.

Secondo World Acquatics,
Thomas non potrebbe gareggiare
nella categoria femminile
nelle competizioni di alto livello,
perché ha attraversato un momento
della sua pubertà come ragazzo.
Questo il motivo ufficiale
che l’avrebbe quindi esclusa
dalle Olimpiadi.

Secondo Lia Thomas, invece,
le nuove regole introdotte dalla Federazione
sarebbero non valide,
perché violerebbero la Carta olimpica
e la Costituzione mondiale
degli sport acquatici.

La spiegazione da parte della Federazione
è che le donne transgender
avrebbero dal punto di vista fisico
dei vantaggi significativi
relativi alla resistenza,
alla potenza, alla velocità e alla forza,
rispetto alle donne cisgender.

 CULTURA & SOCIETA’
 CULTURA & SOCIETA’

L’Italia e i suoi siti Unesco
L’Italia presenta un incredibile
numero di siti riconosciuti dall’Unesco,
ben 59,
di cui 45 sono parte
del Patrimonio mondiale culturale.

I primi siti italiani inseriti
nel patrimonio culturale UNESCO
furono l’arte rupestre
della valle Canonica nel 1979
e il centro storico di Roma
nell’anno successivo.
Tra i più recenti abbiamo invece
la città termale di Montecatini Terme,
i cicli affrescati del XIV secolo di Padova
e i portici di Bologna.

Per quanto riguarda il patrimonio naturale
sono riconosciuti 5 siti naturali:
le Isole Eolie, il Monte San Giorgio,
le Dolomiti, il Monte Etna
e le antiche faggete primordiali dei Carpazi.

A partire dal 1992 l’UNESCO considera
anche i paesaggi che rappresentano
“creazioni congiunte dell’uomo e della natura”.
In Italia sono 8 i paesaggi riconosciuti
Patrimonio dell’UNESCO
e sono rintracciabili
sul sito dell’organizzazione.

Molto interessante è inoltre
la nascita di una nuova lista
che oltrepassa gli aspetti fisici e territoriali.
Dal 2003 è stato inserito, infatti,
anche il patrimonio culturale immateriale,
a tutela della cultura tradizionale
e del folklore di tutto il mondo.

In Italia ci sono 16 tradizioni da salvaguardare,
tra cui l’opera dei Pupi siciliani
e l’arte dei pizzaiuoli napoletani.