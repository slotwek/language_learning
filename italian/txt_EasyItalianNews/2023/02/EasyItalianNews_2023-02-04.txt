Listen online as you read:

 ITALIA
 ITALIA

 Mstyslav Chernov/Unframe

Otto migranti morti durante traversata Mediterraneo
Quasi 200 migranti
sono stati soccorsi
a largo di Lampedusa
tra la notte e la prima mattina
di venerdì 3 febbraio.

Tre barconi sono stati agganciati
dalla Guardia di finanza
e dalla Capitaneria locale
in acque Sar Maltesi,
a circa 42 miglia da Lampedusa,
dopo una chiamata di soccorso
partita da un peschereccio tunisino.

A bordo di una delle imbarcazioni,
otto persone sono decedute
per la fame e per il freddo,
dopo aver passato
quasi una settimana in mare.
Cinque di essi erano uomini,
e le altre tre erano donne,
una delle quali
era in stato avanzato di gravidanza.

Secondo il primo resoconto dei sopravvissuti,
il barcone sarebbe partito da Sfax,
in Tunisia,
durante la notte di sabato scorso.
I migranti,
provenienti da Mali,
Costa d’Avorio, Guinea,
Camerun, Burkina Faso e Niger,
erano stati rinchiusi
in una “casa sicura” per mesi
prima della loro partenza.

Un fascicolo d’inchiesta
è stato aperto dalla Procura di Agrigento,
e le ipotesi di reato
sono quelle di favoreggiamento
dell’immigrazione clandestina
e di conseguente morte.

ESTERI
ESTERI

 PxFuel.com
Usa, afroamericano in sedia a rotelle ucciso dalla polizia
Ennesimo episodio di violenza
in California:
un afroamericano è stato ucciso
dalla polizia.

L’uomo si trovava
su una sedia a rotelle
a causa dell’amputazione
di entrambe le gambe,
avvenuta a causa
di un precedente scontro con la polizia
in Texas.

Lowe, questo il nome dell’uomo,
è stato ucciso
vicino a Los Angeles
da una decina di colpi
di arma da fuoco
sparati dalla polizia.

L’incidente è avvenuto il 26 gennaio
quando la polizia è intervenuta
in soccorso di un uomo
colpito ripetutamente con un coltello.

Il ferito avrebbe dichiarato
di essere stato aggredito
da un uomo in sedia a rotelle:
Lowe appunto.

La polizia lo ha rintracciato
ancora armato
e gli ha intimato di fermarsi,
Lowe ha però ignorato il comando,
minacciato i poliziotti
e tentato la fuga.

ESTERI
ESTERI

 brewbooks

Stati Uniti, rilevato pallone aerostatico spia cinese sopra campo nucleare
Ricorda gli anni della Guerra Fredda,
ma il rivale questa volta è diverso:
il Pentagono ha affermato
che un pallone spia aerostatico
di origine cinese
sarebbe in volo da giorni
nello spazio aereo statunitense.

Secondo quanto comunicato,
il pallone sarebbe munito di telecamera,
e starebbe sorvolando
uno dei tre campi di missili nucleari
presenti nel Montana,
la Malmstrom Air Force Base
di Billings.

L’incaricato d’affari cinese
è stato subito convocato a Washington
per discutere dell’evento,
verificatosi a pochi giorni
dalla visita del Segretario di Stato
Antony Blinken a Pechino.

Secondo i media americani,
il presidente Biden
avrebbe chiesto di abbattere il pallone,
ma il rischio per le persone a terra
sarebbe troppo alto.
Inoltre, dall’altitudine del pallone
sarebbe possibile solo raccogliere informazioni
già raccolte dai satelliti,
quindi il rischio
non è considerato alto.

Nonostante ciò, è possibile
che un altro pallone aerostatico
sia stato individuato in Canada,
dove la difesa nazionale
ha allertato il pubblico.

 ITALIA
 ITALIA

 Daniele Devoti

Roberto Saviano a processo per diffamazione ai danni di Salvini
Roberto Saviano,
scrittore autore di ‘Gomorra’,
è stato sentito in aula
per il processo
che lo vede contro Matteo Salvini.

Salvini ha infatti querelato Saviano
dopo che quest’ultimo
lo aveva definito
“ministro della malavita”.

Tra i due c’erano già stati
degli scontri in passato:
Saviano aveva criticato Salvini
per il suo modo di procurarsi
“voti facili” al sud;
il ministro leghista, invece,
aveva più volte proposto
di revocare la scorta
assegnata allo scrittore,
più volte vittima
di minacce di morte.

Saviano ha dichiarato in aula:
“Sono fiero di essere imputato.
Oggi mi difendo
dal vicepresidente del Consiglio,
mentre ho un processo in corso
con il presidente del Consiglio,
e una causa civile
intentata contro di me
dal ministro della Cultura.
Tre ministri
di uno stesso governo
portano in tribunale
chi osa criticarli”.

Il processo continuerà a giugno,
quando sarà sentito Matteo Salvini.

RELIGIONE
RELIGIONE

 Trocaire

Il papa in Congo
Si è concluso il viaggio
di papa Francesco
in Congo.

A Kinshasa erano presenti
un milione e mezzo di fedeli
alla celebrazione
per la pace e la giustizia
del 1° febbraio.
Musica, balli,
colorati costumi tradizionali
e migliaia di mani alzate.

Il papa ha ascoltato
molte testimonianze drammatiche,
tra cui la storia di Emelda,
violentata e ridotta a schiava sessuale.
All’epoca aveva 16 anni.

I suoi aguzzini fanno parte
del gruppo armato M23,
sostenuto dal vicino Rwanda.

L’inferno di Emelda
è durato tre mesi.
“Ogni giorno,
da cinque a dieci uomini
abusavano di ciascuna di noi.
Ci hanno fatto mangiare pasta di mais
e carne degli uomini uccisi”.
Poi la fuga e il ritorno a casa,
le cure nell’ospedale
per i sopravvissuti alla violenza.
“Vogliamo un futuro diverso”,
ha concluso Emelda.

La Chiesa cattolica congolese
è tra le più attive in Africa:
i cattolici rappresentano
circa il 33% della popolazione,
per il 90% cristiana.

Papa Francesco ha invitato i fedeli
a scegliere il bene
e non farsi “inghiottire
dalla palude del male”
e a perdonare,
“perché perdonare
non significa dimenticare il passato,
ma non rassegnarsi
al fatto che si ripeta.
È cambiare il corso della storia”.

AMBIENTE
AMBIENTE

Torino, la città con più smog in Italia
Il capoluogo piemontese
è al primo posto
come città più inquinata d’Italia.
Seguono poi le città di Milano,
Asti, Modena,
Padova e Venezia.

Nel 2022, 29 città
su 95 prese in esame
avrebbero superato
i limiti giornalieri di PM10
(particelle atmosferiche solide e liquide
sospese in aria ambiente).
Questi sono i dati emersi
dal nuovo report “Mal’Aria di città 2023:
cambio di passo cercasi” di Legambiente.

Le città con l’aria più irrespirabile
avrebbero registrato nel 2022
per 35 giorni in un anno
una media giornaliera
superiore ai 50 microgrammi/metro cubo.

In Italia c’è quindi un’emergenza smog.
Il dossier,
focalizzato sui livelli
delle polveri sottili (PM10, PM2.5)
e del biossido di azoto (NO2),
segnala che i livelli di inquinamento atmosferico
in molte città
sono ancora troppo alti
e distanti dai limiti prescrittivi
previsti per il 2030
dalla nuova Direttiva europea
sulla qualità dell’aria.

Secondo Stefano Ciafani,
presidente nazionale di Legambiente,
l’inquinamento atmosferico è soprattutto
un problema sanitario di grande importanza.
In Europa, infatti,
è tra le prime cause
di morte prematura
quella dovuta a fattori ambientali,
e l’Italia purtroppo ha registrato
circa 52.000 decessi annui da PM2.5.

 SPORT
 SPORT

 Marco Tiezzi

La Cremonese in semifinale di Coppa Italia
Dopo aver eliminato il Napoli,
la Cremonese compie una nuova impresa
e batte la Roma
ai quarti di finale di Coppa Italia
con il punteggio di 2-1.

La Cremonese è passata in vantaggio
nel primo tempo
grazie al rigore procurato
e poi trasformato da Dessers.

A inizio della ripresa
è arrivato il raddoppio
grazie a un’autorete di Celik
che ha deviato nella sua porta
un tiro della Cremonese.

Una brutta Roma
è riuscita a segnare
nei minuti di recupero con Belotti,
ma oramai era tardi
per provare a recuperare.

La Cremonese raggiunge così
la seconda semifinale in Coppa
della sua storia:
la prima risale alla stagione ‘86/’87.
È attesa dalla sfida con la Fiorentina
che ha prevalso sul Torino.