ESTERI
ESTERI

Alluvioni in Guatemala
Le forti piogge in Guatemala
hanno causato un’alluvione
che ha colpito la capitale.

Il fiume Naranjo,
che attraversa Città del Guatemala,
si è ingrossato fino a straripare.
La piena del fiume
ha poi inondato
gli insediamenti sulle rive,
dove migliaia di senzatetto
avevano costruito una baraccopoli.

Attualmente si contano
6 vittime e 13 dispersi,
ma il conteggio
potrebbe presto aumentare.

Oltre 10mila persone
hanno perso la loro abitazione
e gli sfollati stanno chiedendo
al governo della città
di essere trasferiti
in un posto più sicuro.

ESTERI
ESTERI

 Kremlin.ru

Sikh manifestano contro Modi in Canada
Protesta in Canada
dove nelle strade di Ottawa,
Toronto e Vancouver
hanno manifestato centinaia di sikh
contro il governo indiano
di Narendra Modi.

La protesta è iniziata a una settimana
dalle accuse di Justin Trudeau
che ha affermato
che dietro all’omicidio del leader separatista
Hardeep Singh Nijjar a Vancouver
ci sarebbe il governo di New Delhi.

Il Canada ospita
la più grande comunità sikh
al di fuori del Punjab,
con circa 700.000 persone.

“Il nostro premier lo ha detto
davanti al parlamento,
non ci sono più scuse”,
ha dichiarato il leader dei sikh di Toronto,
Harpar Gosal.

Durante la protesta
sono state bruciate bandiere indiane
e foto del primo ministro indiano.

Le accuse di Trudeau hanno suscitato
una forte reazione del governo indiano,
che ha convocato
un alto diplomatico canadese.

ESTERI
ESTERI

 Greg Clarke

Iraq, oltre 100 vittime in rogo durante un matrimonio
Alle 22:45 di martedì 26 settembre,
è scoppiato un incendio ad Hamdaniyah,
cittadina nella provincia irachena di Ninive,
che ha ucciso almeno 114 persone.

Secondo le ricostruzioni dei media statali,
l’incendio sarebbe scoppiato
a causa dei fuochi d’artificio
fatti esplodere al termine
della celebrazione di un matrimonio
in una sala eventi.

I due giovani sposi,
deceduti durante la tragedia,
stavano celebrando le nozze con rito cristiano,
che in Iraq prevede comunemente
l’uso di fuochi d’artificio.

Con il divampare delle fiamme,
alcuni materiali altamente infiammabili
con cui era costruito l’edificio
hanno facilitato l’espansione del rogo
e il rilascio di gas tossici.
Inoltre, la sala eventi
non avrebbe avuto misure di sicurezza adeguate
a garantire un’evacuazione sicura.

Delle circa mille persone presenti,
150 sono rimaste ferite
e trasportate agli ospedali della regione.

 ITALIA
 ITALIA

 Nana B Agyei

Assistenza per le mamme nei primi mesi post-parto
Per supportare le neomamme
nei primi mesi post-parto
nel 2024 nascerà una nuova professione:
l’assistente materna.

Per istituirla,
a quanto si apprende,
il Governo Meloni ha intenzione di stanziare
tra i 100 e i 150 milioni di euro.

L’assistente materna risponderà
ai tanti e piccoli quesiti
che per le neo madri
possono rappresentare dei grandi problemi,
provocando un senso di inadeguatezza
che può sfociare anche
nella sindrome depressiva post partum.

L’obiettivo è quello di compensare
quella rete parentale
fatta di nonne,
zie e sorelle maggiori
che dispensavano consigli pratici
e che nel tempo si è lacerata,
soprattutto nelle grandi città.

L’assistente materna eviterebbe alle neomamme
di andare troppo spesso dal pediatra
per problemi non medici,
alleviando il peso sul sistema sanitario.
Non si tratterà quindi di una figura sanitaria,
come ostetriche,
infermieri o puericultrici,
e non avrà bisogno di una laurea,
ma di un corso di formazione
della durata di sei o nove mesi.

AMBIENTE
AMBIENTE

 Senat Adrian Grycuk

Emergenza climatica, ragazzi fanno causa a 32 stati
Il 27 settembre
ha avuto inizio un’udienza
sul più grande caso
riguardante il cambiamento climatico
mai portato davanti alla Corte europea
dei diritti dell’uomo.

Il ricorso è stato presentato
da sei ragazzi portoghesi
tra gli 11 e i 24 anni
contro 32 stati
per il loro mancato impegno
nel ridurre le emissioni
secondo i parametri stabiliti a Parigi nel 2015.

Ad essere accusati
sono tutti e 27 gli stati europei,
assieme a Russia, Turchia,
Svizzera, Norvegia e Regno Unito.
Il caso si basa sull’accusa
che i 32 stati stiano violando
i diritti umani dei ragazzi,
poiché l’aumento delle temperature
ha e continuerà ad avere
un effetto progressivamente peggiore
sulla loro salute fisica e mentale.

Se il ricorso verrà ritenuto ammissibile,
nel primo 2024 sarà emessa una sentenza
dal livello più alto della corte,
che consoliderebbe le basi
su cui fondare cause simili future.

 CULTURA & SOCIETA’
 CULTURA & SOCIETA’

 Jaan Künnap

Il Guinness dei primati toglie a Messner il titolo
Il Guinness World Records
ha tolto a Reinhold Messner
il titolo di “re degli ottomila”.
Secondo il libro dei primati
non sarebbe stato infatti Messner
il primo a scalare
tutte le quattordici vette
sopra gli ottomila metri.

Il primato va all’americano
Edmund Viesturs,
“la prima persona ad aver scalato
tutti i 14 ottomila tra il 1989 e il 2005”.

Il primato di Messner, oggi 79enne,
è stato contestato dal cronista tedesco
Eberhard Jurgalski,
il quale sostiene che nel 1985
l’alpinista italiano
e il suo socio Hans Kammerlander
non avrebbero scalato
la vetta dell’Annapurna.

Messner risponde all’Ansa:
“Sono sciocchezze.
Io non ho mai rivendicato nessun record,
perciò non mi possono disconoscere nulla”.
Inoltre Messner sostiene
che l’alpinismo è cambiato
nel corso degli anni,
e ricorda che in passato
la sfida era essere i primi
a scalare le vette inviolate,
poi invece si è passati
alla difficoltà dell’impresa,
“come scalare l’Annapurna
da una parete interminabile e difficilissima,
durante una tempesta”,
ed è quello che ha fatto lui
insieme con il compagno.

 CULTURA & SOCIETA’
 CULTURA & SOCIETA’

 ETH-Bibliothek Zürich, Bildarchiv / Fotograf: Comet Photo AG

Sophia Loren ricoverata dopo una caduta
L’attrice italiana Sophia Loren,
che ha recentemente compiuto 89 anni,
è caduta nella sua casa di Ginevra
e ha riportato diverse fratture
a livello dell’anca.

La Loren è stata operata
e i medici hanno dichiarato
che l’intervento è andato bene.
L’attrice ora dovrà restare a riposo
e seguire un percorso di riabilitazione.

L’attrice, che al momento
è accudita dai figli,
ha dovuto così cancellare alcuni impegni
tra cui una visita a Bari,
dove avrebbe dovuto ricevere
la cittadinanza onoraria della città
e inaugurare un nuovo ristorante a lei dedicato.