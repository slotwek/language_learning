Listen online as you read:

ESTERI
ESTERI

Auckland, uomo accoltella 4 persone
Almeno 4 persone sono rimaste ferite
durante un attacco ad Auckland,
in Nuova Zelanda.
L’attacco è avvenuto
per mano di un uomo armato di coltello.

L’attentatore, come si legge
nella stampa locale,
è stato arrestato
e ha riportato ferite superficiali.

Il capo della polizia ha riportato
che sono stati 4 attacchi
casuali e isolati
e che i feriti
hanno riportato danni lievi.

Tra i testimoni dell’accaduto
vi è una donna che ha raccontato
di essere stata minacciata
mentre si trovava in spiaggia,
da un uomo armato.

A fermare l’attentatore
sono stati degli operai
che stavano lavorando nella zona
e che hanno immediatamente
disarmato l’aggressore.

 ITALIA
 ITALIA

Fermata a Trento una coppia di presunti jihadisti che stavano ideando un attentato in Italia
Una coppia di origine kosovara
è stata fermata a Trento
per presunta associazione
con finalità di terrorismo o di eversione
dell’ordine democratico.

Si pensa che i due
stessero progettando
di compiere un attentato in Italia
con ordigni esplosivi
in nome dell’organizzazione terroristica
“Stato Islamico”.

Il 15 giugno i carabinieri del Ros,
con il supporto del Comando Provinciale Trento
e del Gruppo di Intervento Speciale,
hanno eseguito un intervento di fermo
nei confronti dei due indagati.

Successivamente il 18 giugno
l’uomo è stato condannato
agli arresti domiciliari
con l’obbligo di portare
il braccialetto elettronico.

Sono stati sequestrati
all’uomo e alla donna
materiale informatico
e dei prodotti chimici utilizzabili
per la fabbricazione manuale di bombe
e ordigni esplosivi.

SCIENZA
SCIENZA

Un nuovo anticorpo monoclonale per la cura del cancro
In Italia ogni anno
vengono diagnosticati
50mila tumori al colon,
e meno della metà possono guarire.
Una nuova terapia
a base di un anticorpo monoclonale
ha eliminato il cancro al colon retto
di 12 pazienti che hanno partecipato
a uno studio sperimentale.

Risultati che potrebbero significare
una vera svolta
nella cura di questo tipo di cancro,
che in Italia è diventato
una vera e propria piaga
tra le patologie oncologiche.

L’anticorpo, chiamato Dostarlimab,
è stato utilizzato
da un team di ricerca americano
formato da scienziati
del Memorial Sloan Kettering Cancer Center di New York,
in collaborazione con alcuni dipartimenti medici
dell’università di Yale.

Il Dostarlimab è stato somministrato
ai pazienti con adenocarcinoma rettale
allo stadio II o III,
per un periodo di sei mesi.
Alla fine di questo ciclo tutti i pazienti
non avevano più alcuna evidenza del tumore
alla risonanza magnetica, tomografia,
valutazione endoscopica, biopsia.

Il cancro eliminato
e i pazienti in remissione dalla malattia:
probabilmente è la prima volta
che accade nella storia.
Nonostante l’esito straordinario,
è tuttavia necessario attendere del tempo,
i risultati sono solo preliminari
e riguardano una parte
dei partecipanti al trial clinico.

 ITALIA
 ITALIA

Il paese dei centenari si trova in Sardegna
Nel mondo esistono cinque aree
in cui vivono persone molto longeve.
Una di queste aree si trova in Italia,
più precisamente in un piccolo paese
che si chiama Perdasdefogu,
in provincia di Nuoro.

Questo piccolo centro
ha anche ottenuto di recente
una certificazione ufficiale
che lo ha fatto entrare
nel Guinness dei primati.

Secondo il sito ufficiale
Guinness world records,
il paesino a nord della Sardegna
avrebbe ricevuto la visita
di commissari del libro dei record,
i quali avrebbero confermato la cittadina
come il posto
con la maggiore concentrazione
di centenari al mondo.

A Perdasdefogu ci sono ben 8 centenari
su 1778 abitanti.
Questi sarebbero persone
che sono nate e vissute nel paesino
per tutta la loro vita.

Il più anziano del gruppo ha ben 104 anni
e si chiama Antonio Brundu,
poi ci sarebbe la sorella Maria di 102;
gli altri compaesani sono Bonino Lai di 103,
Vittorio Spanu di 102,
Giovannina Mameli di 101,
Federica Melis che sta per compiere 101 anni,
Concetta Melis di 101 anni,
e il più giovane
con soli 100 Vittorio Lai.

 CULTURA & SOCIETA’
 CULTURA & SOCIETA’

Khaby Lame è il personaggio più seguito al mondo su TikTok
Khaby Lame è diventato
il più seguito al mondo
su TikTok.

Lame, 22 anni,
è nato a Dakar
ed è arrivato in Italia
quando aveva un anno.

Nel 2020,
dopo essere stato licenziato
dalla fabbrica in cui lavorava,
a causa dei tagli al personale
causati dalla pandemia,
inizia a girare
dei video ironici
quasi per scherzo.

In poco tempo
raggiunge un numero
incredibile e inaspettato
di followers.

I suoi video comici,
brevi e muti,
diventano virali,
e il numero dei followers
cresce enormemente.

Oggi ha spodestato
anche l’inarrivabile Charli D’Amelio,
che si trovava al primo posto
con 142,2 milioni di followers.
Khaby Lame ha infatti raggiunto
l’incredibile traguardo
di 142,4 milioni di follower.

Il giovane Tiktoker,
interrogato sui suoi successi
e sul suo futuro,
ha dichiarato di voler tentare
una carriera nel cinema.

 CULTURA & SOCIETA’
 CULTURA & SOCIETA’

È morta Patrizia Cavalli
Patrizia Cavalli è morta
a Roma a 75 anni,
dopo una lunga malattia.
Lascia un grande vuoto
nel panorama italiano della poesia.

Nata a Todi nel 1947,
la sua opera è stata acclamata
e tradotta in tutto il mondo.

Ha saputo trasmettere
“in modo vivido e limpido”
tutte le sfumature del sentire umano,
anche “le più dolorose,
le più complesse,
le più difficili da raccontare”.

La prima raccolta,
“Le mie poesie
non cambieranno il mondo”
è del 1974,
nata dalla frequentazione
con la grande scrittrice Elsa Morante.
Seguiranno “Il cielo” (1981),
“Poesie 1974-1992” (1992),
“Sempre aperto teatro” (1999),
“La Guardiana (2005)”,
“Pigre divinità e pigra sorte” (2006),
“Flighty matters” (2012), “Datura” (2013).

Insieme alla cantautrice Diana Tejera
realizza nel 2012 il libro/disco
“Al cuore fa bene far le scale”.
Traduce “Anfitrione” di Molière
per la messa in scena
dell’attore Carlo Cecchi,
“La tempesta” e “Sogno di una notte d’estate”
di Shakespeare
per il Teatro dell’Elfo di Milano.

Sono celebri le sue letture
delle poesie di Emily Dickinson,
amatissima da Cavalli.

In un’intervista di due anni fa,
ormai preda della malattia
e impossibilitata a scrivere,
disse: “La poesia è prendere qualcosa
e togliere il superfluo
per farlo risplendere”.

 SPORT
 SPORT

 Marcelo Alves Lima
Atleta del nuoto sincronizzato sviene: salvata dall’allenatrice
Attimi di paura a Budapest
quando Anita Alvarez,
atleta del nuoto sincronizzato USA,
è svenuta durante la finale,
subito dopo aver terminato
il proprio esercizio.

L’atleta è rimasta sott’acqua
per alcuni secondi
fino a quando Andrea Fuentes,
la sua allenatrice,
non si è tuffata
e l’ha riportata a galla.

La Alvarez è stata a quel punto
soccorsa dallo staff medico
che l’ha portata in infermeria
dove è stata dichiarata fuori pericolo.

La statunitense è poi tornata
sul piano vasca
per rassicurare sulle proprie condizioni.

Queste le parole dell’allenatrice:
“E’ stato un grande spavento.
Mi sono tuffata perché ho visto
che lei invece di risalire
stava scendendo
e poi mi sono accorta che i bagnini
non la stavano soccorrendo”.