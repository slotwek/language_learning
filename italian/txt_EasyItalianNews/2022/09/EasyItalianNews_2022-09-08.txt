Listen online as you read:

ESTERI
ESTERI

 Santeri Viinamäki
 United Kingdom Open Government Licence v3.0.
Gran Bretagna: Liz Truss è la nuova premier
Liza Truss,
ministra degli esteri in carica,
è la nuova premier britannica.

La Truss è stata formalmente nominata
56esimo primo ministro
presso il castello di Balmoral,
residenza estiva della regina.

I primi ministri
sono stati sempre nominati
a Buckingham Palace o al castello di Windsor,
la Truss è il primo ministro
ad essere nominato a Balmoral
da quando la regina Vittoria
vi nominò Lord Salisbury nel 1885.

Liza Truss è entrata in Parlamento nel 2010
ed è stata, inizialmente,
sostenitrice del “remain”
nello storico referendum del 2016,
salvo poi cambiare idea
e diventare una “brexiter”.
Eletta nuovo leader
del partito conservatore britannico,
succede a Boris Johnson,
costretto a dimettersi
a causa degli scandali.

È la terza donna del Regno Unito
a raggiungere i vertici del governo,
dopo Margaret Thatcher
e Theresa May.

ESTERI
ESTERI

 Gage Skidmore
Segreti nucleari tra i documenti trovati a Mar-a-Lago
Quest’anno l’FBI ha confiscato
oltre 300 documenti di natura riservata
dalla residenza in Florida
dell’ex presidente americano
Donald Trump.
184 di essi
sono ormai conservati da mesi
alla National Archives and Records Administration.
Altri 38 sono stati consegnati
da un avvocato di Trump
alle autorità,
e circa altri 100
sono stati trovati
durante la perquisizione di Mar-a-Lago.

Secondo il Washington Post,
alcuni di questi documenti
dettaglierebbero le difese militari
di un paese straniero,
incluse informazioni
sul suo arsenale nucleare.
Nonostante non siano state rilasciate
più informazioni a riguardo,
i paesi con tali capacità nucleari
sono solo nove:
Stati Uniti, Gran Bretagna,
Francia, Russia,
Cina, India, Corea del nord,
Pakistan e Israele.

Per questo motivo,
e data la loro natura sensibile,
sono informazioni top secret
normalmente custodite sotto chiave
e sorvegliate da un custode.
Invece,
Trump le avrebbe conservate
in un luogo poco sicuro
della sua abitazione
per circa 18 mesi,
dalla fine del suo mandato presidenziale,
mettendo a grave rischio
la sicurezza internazionale.

ESTERI
ESTERI

 Embassy of Russia in Kabul, Afghanistan.mid.ru

Afghanistan: kamikaze all’ambasciata russa
Un kamikaze
voleva farsi esplodere
nel perimetro dell’ambasciata russa
di Kabul, in Afghanistan.

L’attentatore è stato però ucciso
dai colpi di arma da fuoco
delle guardie
prima che potesse avvicinarsi
al suo obiettivo.

Gli spari, tuttavia,
hanno causato l’esplosione
del giubbotto esplosivo,
che ha ucciso sei persone.

L’attentatore voleva avvicinarsi
alle persone in fila
per richiedere il visto,
e farsi esplodere
mentre un diplomatico russo
annunciava i nomi dei richiedenti,
ma le guardie lo hanno individuato
prima che riuscisse ad avvicinarsi,
e hanno aperto il fuoco.

L’esplosione ha causato la morte
di due dipendenti dell’ambasciata
e di quattro cittadini afghani.

In merito all’attentato,
il ministro degli Esteri russo,
Serghei Lavrov,
ha dichiarato:
“E’ stata immediatamente adottata
una serie di misure
per rafforzare la protezione
del perimetro esterno.
Sono state incaricate forze aggiuntive
e sono state utilizzate
le capacità dell’intelligence
e del controspionaggio dell’Afghanistan”.

 ITALIA
 ITALIA

Italia, grave dispersione scolastica al 12,7%
Un rapporto pubblicato da Save the Children
ha dipinto un quadro preoccupante
sull’educazione in Italia.
Secondo i dati,
la dispersione scolastica,
cioè la percentuale di ragazzi
che non completa
il ciclo di studi superiori,
ha raggiunto il 12,7%.

In un contesto europeo,
è una delle percentuali più alte,
seguita solo da Romania e Spagna.
Per di più, i tassi di dispersione
sono molto più alti al sud,
dove in alcune regioni
superano il 20%.

L’ineguaglianza tra regioni
vale anche per il numero di 15-29enni
senza scuola, formazione o lavoro,
la cui media nazionale è al 23,1%.
Si tratta del numero più alto
di qualsiasi altro paese europeo,
oltre il doppio rispetto
a Francia e Germania (9,2%),
e perfino molto più alto
di Spagna e Polonia
(rispettivamente 14,1% e 13,4%),
nonostante la Spagna, ad esempio,
abbia una dispersione scolastica più alta.

Il quadro educativo
sarebbe peggiorato nell’ultimo anno
per via della pandemia
e della didattica a distanza.
Secondo Save the Children,
il governo dovrebbe aumentare
gli investimenti nell’istruzione,
raggiungendo almeno la media europea
del 5% del PIL.

 CULTURA & SOCIETA’
 CULTURA & SOCIETA’

 Andreas Thum

50 anni fa la strage delle Olimpiadi di Monaco
Il 5 settembre 1972
il gruppo terroristico palestinese
“Settembre Nero”
attacca gli alloggi degli atleti israeliani
impegnati nelle Olimpiadi di Monaco.

Due di loro rimangono subito uccisi
e altri nove sono presi in ostaggio.
Il tentativo della polizia tedesca
di liberarli fallisce,
causando la morte
di tutti gli sportivi israeliani
e di un poliziotto.
Degli otto terroristi palestinesi,
cinque rimangono uccisi.

Fino ad oggi la Germania ha risarcito
i parenti delle vittime israeliane
con 4,6 milioni di euro.
Grazie a un nuovo accordo,
i parenti delle vittime
hanno nuovamente partecipato
alle celebrazioni dell’anniversario della strage,
dopo aver rifiutato
un ennesimo risarcimento.

Il presidente tedesco Steinmeier
e quello israeliano Herzog
hanno dichiarato che “il nuovo accordo
non può curare tutte le ferite
ma con esso, lo Stato tedesco riconosce
la propria responsabilità
e la terribile sofferenza degli assassinati”.

Secondo l’agenzia tedesca Dpa,
la nuova cifra di risarcimento
dello Stato tedesco
ai parenti delle vittime
ammonta a 28 milioni di euro.

Negli anni Israele ha criticato
duramente le autorità tedesche.
Dopo la strage, la Germania Ovest
ha riorganizzato le forze di sicurezza
e creato i corpi speciali
anti-terrorismo GSG 9.

 CULTURA & SOCIETA’
 CULTURA & SOCIETA’

 Kai Pilger

New York: al Met sequestrate opere d’arte
Valgono circa 13 milioni di dollari
le opere sequestrate negli ultimi mesi
al Metropolitan Museum di New York.
Si tratta di opere acquistate dal museo,
ma che proverrebbero da saccheggi
e traffici illeciti.

Le opere in questione
apparterrebbero all’Italia e all’Egitto.
A sua difesa il Met,
che comunque ha collaborato
con le autorità,
avrebbe affermato
che le informazioni sugli oggetti italiani
non erano disponibili
al momento del loro acquisto.

L’esame sulle acquisizioni
di nuove opere d’arte
è diventato più rigoroso negli ultimi anni.
Secondo una notizia del New York Times,
le opere in questione
saranno restituite ai Paesi di origine
con una cerimonia la prossima settimana.

Le opere in totale sono 27,
di cui 21 italiane,
e tra le più quotate ci sarebbero:
una tazza per bere
in terracotta del 470 a.C.
dal valore di 1,2 milioni di dollari;
una statuetta in terracotta
di una divinità greca del 400 a.C.

 SPORT
 SPORT

 Liondartois

Nazionale femminile di calcio qualificata ai mondiali
La nazionale femminile di calcio italiana
si è qualificata ai prossimi mondiali
in programma nel 2023
in Australia e Nuova Zelanda,
classificandosi prima
del proprio girone di qualificazione.

Decisiva è stata la vittoria
contro la Romania
nell’ultima partita,
che ha reso vana
la vittoria per 15-0 della Svizzera
contro la Moldova.
La squadra elvetica
dovrà andare agli spareggi
per potersi qualificare.

La partita dell’Italia
è stata sbloccata
da Giacinti al 29’.
Le azzurre hanno sofferto la Romania
che si chiudeva bene
offrendo pochi spazi.
Ci ha pensato il secondo gol di Boattin
ad evitare lo spauracchio
di un pareggio.

È la prima volta che l’Italia
si qualifica a due edizioni consecutive
del mondiale: la ct Bartolini
ha dichiarato come questo risultato
sia importante
sia per le ragazze
che per tutto il movimento.