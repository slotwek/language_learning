ESTERI
ESTERI

 Julien Seguinot

Eruzione vulcanica in Islanda
Una nuova eruzione vulcanica
si è verificata in Islanda
sulla penisola di Reykjanes,
nel sud-ovest del Paese.

Questa è la terza grande eruzione
che avviene nell’area
nel giro di poche settimane,
dopo quella del 18 dicembre 2023
e quella del 15 gennaio 2024.

Questa eruzione
non è arrivata del tutto inattesa:
nell’ultima settimana
sono stati registrati
oltre 200 terremoti,
e l’Icelandic Met Office
già dal 5 febbraio
aveva segnalato
un aumento dell’attività sismica.

La lava non si sta propagando
all’interno del centro abitato
ma molto più a nord-est,
in una posizione del tutto simile
a quella dello scorso dicembre.

Le prime immagini
hanno permesso di stimare
una lunghezza della fessura eruttiva
di circa 3 km,
dal monte Sundhnúkur
al monte Stóra-Skógfell.

La situazione è in continua evoluzione
e le autorità
stanno monitorando attentamente l’evento.

 SALUTE
 SALUTE

 Dave Haygarth

Aumentano i casi di morbillo in Italia
L’istituto superiore di sanità (Iss)
l’8 febbraio 2024
ha pubblicato un bollettino di sorveglianza
sui casi di morbillo e rosolia
in Italia.

Nel 2023 è stato segnalato
un aumento dei casi,
minore rispetto ad altri paesi europei
però sempre da tenere sotto controllo.

Per ora nel 2024
l’incidenza nazionale è pari a 0,5 casi
per milione di abitanti
e oltre la metà dei casi
è segnalata nelle regioni Toscana,
Lazio e Lombardia.

Il 26% dei casi ha portato
ad una complicanza,
di cui le più comuni
sono diarrea e polmonite.

Inoltre il 91% dei nuovi casi
non era vaccinato.

Anna Teresa Palamara
dirigente del dipartimento
di Malattie Infettive dell’Iss,
ha dichiarato che questa malattia
è pericolosa soprattutto per i più piccoli
e che il primo strumento per contrastarla
è sicuramente il vaccino

 ITALIA
 ITALIA

L’orso M90 è stato ucciso, gli animalisti insorgono
L’orso M90, un giovane esemplare
di due anni e mezzo,
è stato prelevato e ucciso.

La decisione di abbatterlo
è stata motivata dalle autorità
perché l’animale aveva seguito
e si era avvicinato a una coppia
lungo un sentiero
nei boschi del Trentino Alto Adige.

Grazie al decreto firmato
dal presidente della Provincia di Trento,
il Corpo forestale ha avuto il mandato
di uccidere l’animale.
Munito di un radiocollare dal 2023,
l’orso è stato al centro
di numerose segnalazioni
ed era ritenuto una minaccia per la sicurezza.

Le associazioni animaliste
sono insorte contro questa decisione
“miope e nemica degli animali”,
tra cui l’Organizzazione Internazionale
Protezione Animali (Oipa),
la Lega Antivivisezione (Lav)
e l’Associazione Animalisti Italiani,
e chiedono giustizia
e una politica volta a promuovere
una convivenza pacifica
tra gli esseri umani e la natura.

Anche il ministro dell’Ambiente
ha dichiarato che l’uccisione
non può essere l’unica soluzione
e ha promesso di impegnarsi
per trovare alternative.

ECONOMIA
ECONOMIA

 Mattes

Poste Italiane, consegne anche di domenica
Lo scorso 25 gennaio
il Consiglio dei ministri
ha approvato un provvedimento
che regola la vendita
di una quota della partecipazione
posseduta dal Ministero dell’economia e delle finanze
nel capitale di Poste Italiane S.p.a.
Parte della quota posseduta dal Ministero
sarà messa sul mercato,
con la possibilità di un ricorso
all’azionariato popolare.

Questo significa che nel 2024
le Poste Italiane subiranno diversi cambiamenti,
che riguarderanno
non solo le privatizzazioni
annunciate dal governo,
ma anche lo sviluppo
del reparto della logistica.

A fine marzo sarà presentato
il nuovo piano industriale,
che prevede un aumento del servizio di consegna
dei pacchi legati all’e-commerce;
questo comporterà anche consegne
di domenica e nei giorni festivi.

Arriva intanto l’allarme
da parte dei sindacati,
perché l’operazione di “vendita” di Poste Italiane
penalizzerà molte sedi
in giro per l’Italia,
con la riduzione dei servizi e del personale
e il rischio di chiusura
per molti uffici.

 ITALIA
 ITALIA

 Nick.mon

Volontari del fango si innamorano dopo l’alluvione
A volte da situazioni terribili
può germogliare l’amore:
come viene testimoniato
dalla storia fantastica
tra un vigile del fuoco veneto
e una volontaria lombarda.

Cristina Nulchis è una babysitter
fondatrice dell’associazione umanitaria Mama Yovò,
mentre Andrea Pelizza
è un vigile del fuoco a Pordenone.

I due si sono incontrati
con la pala in mano
mentre aiutavano i cittadini di Forlì
a spalare il fango
dopo le alluvioni dello scorso anno
in Emilia-Romagna.

La coppia ha raccontato
la loro storia
in una puntata del programma TV
“L’ora solare”,
e a seguire al Resto del Carlino.

Dopo l’incontro nel fango,
i due hanno iniziato una relazione,
e recentemente hanno deciso
di trasferirsi insieme
nella città che li ha fatti incontrare
e dove si sono dati il primo bacio:
a Forlì avranno un nuovo inizio.

 CULTURA & SOCIETA’
 CULTURA & SOCIETA’

 Michael Wolf

La chicken dance di John Travolta crea scalpore
Durante la seconda serata
del Festival di Sanremo,
l’attore statunitense John Travolta
ha eseguito il Ballo del qua qua
insieme a Fiorello e Amadeus,
e la performance ha fatto scalpore in Italia
ma anche sui media internazionali.

Il video ha fatto il giro del mondo
e l’attore ha ricevuto
numerose critiche.

Ci sono state anche varie polemiche
riguardo l’ipotesi di pubblicità occulta
per le scarpe indossate in TV
da Travolta.

Nel video si vede l’attore
con accanto i due conduttori televisivi
Amadeus e Fiorello,
che si esibiscono sulle note
della celebre canzone per bambini.
I tre sono circondati
da persone vestite
con un costume da pollo.

Ciò che ha creato scalpore
è che l’attore non sembrava per nulla felice
di stare partecipando:
non ha sorriso neanche una volta.
D’altra parte l’idea di eseguire
il Ballo del qua qua
non è proprio delle più azzeccate.