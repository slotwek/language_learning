Listen online as you read:

 ITALIA
 ITALIA

 Ghost-in-the-Shell

Eruzione Stromboli
Il 9 ottobre il vulcano Stromboli
ha ripreso a eruttare.
La colata lavica è fuoriuscita
dal cratere nordorientale del vulcano
e ha raggiunto il mare,
scivolando lungo il pendio
della Sciara del Fuoco,
l’ammasso di rocce
delimitato da due creste,
principale attrazione turistica dell’isola.

La Protezione civile
ha alzato il livello dell’allerta
da giallo ad arancione
per monitorare la “situazione
di potenziale disequilibrio del vulcano”.

I livelli di allerta sono tre:
“Attenzione” giallo, “Pre-allarme” arancione
e “Allarme” rosso.
Gli isolani sono invitati
a “tenersi informati
e a rispettare scrupolosamente
le indicazioni delle autorità locali”.

Il vulcano siciliano
è tra i più attivi d’Europa.
Nel dialetto locale lo Stromboli
è chiamato “Iddu”, cioè “Lui”,
come se fosse una creatura vivente,
un membro della comunità
verso il quale provare rispetto
e da non sottovalutare.

Il sindaco di Lipari
ha però rassicurato
che gli aliscafi continuano
ad arrivare sull’isola carichi di turisti
che vogliono assistere allo spettacolo.
E aggiunge che la frana del cratere
è “un fenomeno che si verifica
a ogni forte esplosione lavica:
collassa e poi si riforma,
è il suo ciclo di vita”.

ESTERI
ESTERI

Attraversa gli Stati Uniti a piedi in 84 giorni
Hellah Sibide negli Stati Uniti
è ormai una leggenda
nel mondo dei runner.
Originario del Mali,
ha 31 anni e fa parte della categoria
dei runner streaker,
cioè coloro che corrono
circa un 1 chilometro e mezzo al giorno,
anche sul tapis roulant:
l’importante è correre
e mantenersi allenati.

Per ottenere lo status di streaker,
bisogna correre
almeno un anno consecutivamente,
senza interrompere l’allenamento
nemmeno un giorno,
infortuni permettendo.
Una vita piuttosto dura,
che però ha portato
il protagonista di questa storia
ad affrontare un’impresa degna di nota:
attraversare correndo gli Stati Uniti,
toccando ben 14 Stati,
per un totale di 84 giorni di “cammino”.

La corsa di Hellah Sidibe si è conclusa
nella città di New York.
L’amore di questo atleta per la corsa
è iniziato nel 2017,
e Sidibe ha sempre documentato le sue corse
su Youtube.
Grazie alla sua testimonianza,
subito molte persone
hanno iniziato a seguire il suo esempio,
e le sue corse sono diventate
anche un modo per fare del bene,
con iniziative a scopo di beneficenza.

ESTERI
ESTERI

 SAM Nasim

Il rischio di matrimoni precoci in zone di crisi
In occasione del decimo anniversario
della Giornata internazionale delle ragazze,
Save the Children
ha pubblicato uno studio
che evidenza
che nei paesi colpiti
da conflitti e disastri climatici
le ragazze
hanno il 20% di probabilità in più
di sposarsi precocemente.

Secondo l’analisi,
otto su dieci tra i paesi
con il tasso di matrimonio precoce più alto
sono colpiti da crisi umanitarie,
le quali riducono le possibilità
lavorative ed educative,
e l’efficacia delle reti protettive esistenti.

Le bambine residenti in zone di crisi
sono circa 90 milioni,
vale a dire una bambina su cinque,
e nel 2021 il rischio di violenze di genere
in queste aree
superava la soglia del “grave o estremo”
nel 95% dei casi.

A causa degli effetti della pandemia,
Save the Children ha predetto
per la prima volta in vent’anni
un aumento dei tassi di matrimonio precoce,
inasprito da una notabile assenza
di interventi e investimenti umanitari
volti specificatamente
a ridurre la violenza di genere.

ESTERI
ESTERI

 David Broad

La nuova isola nell’Oceano Pacifico
Al centro delle Isole Tonga,
nell’Oceano Pacifico,
è nata una nuova isola.
Tonga è un arcipelago
situato a 3.000 km dall’Australia.

L’isola si è formata in undici ore
e ora supera i 24.000 m².
L’isola è conosciuta
come “Baby Island”,
anche se non è proprio baby ormai:
misurerebbe, infatti, l’equivalente
di circa tre campi da calcio.

Il 10 settembre è scoppiato
il vulcano sottomarino Home Reef.
L’Osservatorio della Terra della NASA
ha monitorato e documentato
tutta l’eruzione sott’acqua:
il cratere ha prima vomitato lava,
vapore e acqua in superficie;
tutti questi materiali si sono poi solidificati,
e hanno formato questa nuova isola
nel Pacifico.

Quando è emersa “Baby Island”
era di soli 4.000 m²,
ma poiché il vulcano era ancora attivo,
l’isola ha continuato a crescere.
La sua vetta è già arrivata
a 15 metri di altezza,
e secondo la Nasa,
che sta continuando a monitorare
questo rarissimo fenomeno,
è impossibile prevedere
quando l’isola smetterà di crescere.

Per il momento il Servizio Geologico di Tonga
chiede a diportisti,
pescatori e armatori
di evitare di avvicinarsi all’area
fino a un raggio di 4 km.

 CULTURA & SOCIETA’
 CULTURA & SOCIETA’

 Gerald R. Ford School of Public Policy University

Bernanke, Diamond e Dybvig Nobel per l’Economia 2022
L’Accademia Reale delle Scienze svedese
ha annunciato i vincitori
del premio Nobel
per le Scienze Economiche
di quest’anno.
Si tratta degli statunitensi
Ben Bernanke,
Douglas W. Diamond,
e Philip H. Dybvig,
i quali a partire dagli anni ’80
hanno svolto importanti ricerche
sul ruolo delle banche
durante le crisi finanziarie.

Bernanke ha diretto la Federal Reserve
nel ruolo di presidente
dal 2006 al 2014,
mentre Diamond e Dybvig
rappresentano rispettivamente
l’Università di Chicago
e la Washington University
di St. Louis.

La scelta dei vincitori
è stata motivata dai loro studi
sul ruolo delle banche
come entità intermediarie
tra risparmiatori e mutuatari.
Le loro ricerche e intuizioni
hanno migliorato la nostra capacità
di evitare “gravi crisi finanziarie”
e “crolli bancari”.

 CULTURA & SOCIETA’
 CULTURA & SOCIETA’

 Alan Light

Morta Angela Lansbury
Angela Lansbury è morta
all’età di 96 anni.

L’attrice protagonista
di ‘Murder She Wrote’,
in Italia ‘La Signora in Giallo’,
è deceduta
nella sua casa di Los Angeles
a soli 5 giorni
dal suo 97esimo compleanno.

Nata a Londra nel 1925
è poi fuggita in America
durante la Seconda Guerra Mondiale,
dove ha iniziato la sua carriera
a soli 19 anni
con il film ‘Angoscia’,
che le farà conquistare
la sua prima nomination
per il premio Oscar.

Altri due film
le faranno guadagnare
una nomination:
‘Il ritratto di Dorian Gray’ nel ’46,
e ‘Va e uccidi’ nel ’63.

I ruoli più importanti
arriveranno tuttavia
con le grandi produzioni di Broadway,
i ruoli ricoperti per grandi registi
come Stephen Sondheim
e i film Disney.

Nel 1984 verrà poi consacrata
dalla televisione
con il ruolo di Jessica Fletcher,
una scrittrice di gialli
impegnata a risolvere
casi di omicidio.

Durante la sua carriera
vincerà 5 Tony Awards,
un Golden Globe
e un premio Oscar
per i suoi 70 anni di carriera.

 SPORT
 SPORT

Le azzurre del volley in semifinale
Prosegue il cammino
della Nazionale femminile di pallavolo
ai mondiali in corso
in Polonia e Olanda.

Le azzurre si sono infatti qualificate
per la semifinale
dopo aver nuovamente sconfitto la Cina,
per 3 set a 1.

Le ragazze allenate da Mazzanti
sono partite subito forte
vincendo con margine
i primi due set.
Nel terzo parziale
è la Cina ad essere grintosa
e l’Italia va in difficoltà
perdendo il set.

Nel quarto le azzurre rientrano in partita
e vincono conquistandosi,
come 4 anni fa,
un posto tra le prime 4 squadre al mondo.

Ora le attende la sfida
contro il Brasile,
una squadra capace di battere l’Italia
nelle fasi a gironi.
Nell’altra semifinale sfida
tra gli USA, campionesse olimpiche,
e la Serbia, campionesse mondiali.