Listen online as you read:

 ITALIA
 ITALIA

Chiuse discoteche e mascherine obbligatorie all’aperto
Si fermano le danze,
annuncia il ministro della Salute
Roberto Speranza
con un post su Twitter.
Le attività da ballo,
che si svolgono all’aperto
o al chiuso,
saranno costrette a cessare
in tutta Italia
in seguito a un preoccupante aumento
dei casi giornalieri da Covid-19
nelle ultime settimane.

L’ordinanza non ammette
deroghe regionali,
e prevede anche l’obbligo
di indossare la mascherina
dalle 18 alle 6 di mattina
in luoghi all’aperto potenzialmente affollati,
quali piazze o locali.

Tra i motivi dietro alla nuova ordinanza,
vi è principalmente
l’aumento di casi positivi in Italia,
che nel corso della settimana appena trascorsa
hanno superato i 3000,
ma anche l’incremento
dei contagiati all’estero.

Inoltre, è stato rilevato
un abbassamento sostanziale
dell’età media dei positivi,
tra i quali si contano persino bambini
sotto i cinque anni d’età.

Purtroppo il settore in questione
soffrirà delle perdite,
ma il governo ha promesso
di introdurre degli aiuti economici
pur di prevenire un nuovo picco di casi.

ESTERI
ESTERI

Russia, prodotto il primo lotto di vaccino anti-coronavirus
La Russia ha dichiarato
di aver prodotto il primo lotto
di vaccino anti-coronavirus.

L’annuncio era arrivato
direttamente da Vladimir Putin,
che aveva comunicato
al mondo intero
la realizzazione del primo vaccino
e l’inizio della sperimentazione
su pazienti umani.

La notizia era stata accolta
con molta diffidenza
da parte della comunità scientifica.
Secondo l’Oms, infatti,
i tempi minimi di sicurezza
non sarebbero stati rispettati.
Il vaccino russo
potrebbe quindi presentare
delle controindicazioni.

Per Putin, però,
questo sarebbe soltanto
un atteggiamento ostile
nei confronti della Russia.

Il presidente russo
si è detto così sicuro
della sicurezza del vaccino
da iniettare una dose di questo
a una delle sue figlie.

La produzione dello Sputnik V,
questo il nome del vaccino,
dovrebbe partire a settembre,
raggiungendo i 5 milioni di dosi al mese
entro dicembre o gennaio.

Secondo il ministero della sanità russo,
le prime dosi
saranno riservate a medici
e personale sanitario.
In seguito il vaccino
sarà disponibile per tutti i cittadini russi.

ESTERI
ESTERI

La Grecia respinge i migranti mettendoli sui gommoni
Arriva dal “New York Times”
la denuncia dei respingimenti “alla greca”
firmata da Patrick Kinglsley
e Karam Shoumali.

Il prestigioso quotidiano americano
racconta la storia di Najma al-Khatib,
vedova siriana di 50 anni,
detenuta in un campo profughi
sull’isola di Rodi in Grecia.
La donna è stata prelevata dal campo
di notte insieme ad altri
e trasferita su un’imbarcazione di fortuna,
senza timone né motore,
con la promessa di essere
condotta ad Atene.

In realtà lei e i suoi compagni di viaggio
sono stati tutti “abbandonati
al limite delle acque territoriali di Ankara”,
finché la guardia costiera turca
non è arrivata in loro soccorso.

“Questo sistema brutale
va avanti da mesi”,
sostiene il “New York Times” :
da marzo vi sono state circa 31 operazioni,
con cui sono stati espulsi
1072 richiedenti asilo.

L’inchiesta di Kinglsley e Shoumali
è sostenuta da video e foto
che testimoniano il recupero dei naufraghi
al largo delle coste turche.

Il governo greco tuttavia
nega qualsiasi attività clandestina.
Una cosa è certa: le politiche greche
nei confronti dei migranti
sono diventate più intolleranti
da quando l’anno scorso
è salito al potere
il conservatore Kyriakos Mitsotakis.

 ITALIA
 ITALIA

Una sentenza mette fine all’epoca dei figli “bamboccioni”
Una madre ha fatto ricorso
a una sentenza della Corte di Appello
che aveva revocato
l’assegno di mantenimento
versato dall’ex marito al figlio.
Peccato che il figlio
abbia 30 anni
e un lavoro, precario certo,
ma pur sempre un lavoro!

La Corte di Cassazione
ha respinto il ricorso della donna,
non solo,
ma ha anche negato al figlio
la permanenza sotto il tetto coniugale,
cioè il giovane non potrà più vivere
a casa con la madre.

Fa parte ormai dello stereotipo italiano,
ma è così che funziona:
in Italia i figli rimangono
a carico dei genitori
fino a che non raggiungono
la totale e piena autonomia economica.
Se hanno scelto una carriera difficile
è ai genitori che si chiede
il sacrificio di sostenerli.

La sentenza “farà giurisprudenza”,
dicono gli esperti,
cioè segna una tappa fondamentale
nei precedenti giuridici in materia.
L’epoca dei figli “pezz’ ’e core” e “bamboccioni”,
eternamente mantenuti dai genitori
che non se ne vanno più di casa
è giunta al tramonto.

Secondo il tribunale, infatti,
un genitore è tenuto a mantenere i propri figli
soltanto fino al completamento
del ciclo di studi che hanno scelto:
scuola superiore o università che sia.
Un giovane deve quindi imparare
ad abbassare le proprie ambizioni
se non si può permettere
di sostenere autonomamente
le proprie scelte professionali.

 SALUTE
 SALUTE

Sempre in aumento i casi di tumore al seno
Con 630mila decessi
solo nel 2018,
i casi di donne con tumori al seno
sono in crescita a livello globale.
Uno studio pubblicato
su ‘The Lancet Global Health’
ha analizzato i dati di 41 paesi
per 14 anni,
raggiungendo delle preoccupanti conclusioni
sulla diffusione della malattia.

In generale, i casi di tumore al seno
che si manifestano prima della menopausa
continuano ad aumentare,
sopratutto nei paesi
con un reddito medio più elevato,
ad esempio in Italia.
I casi di tumore al seno post-menopausa
sono invece più comuni
nei paesi con un reddito più basso.

In totale, però, i paesi
con indici di sviluppo umano più alti,
ovvero con un livello più alto di benessere,
hanno dimostrato quasi il doppio
di casi di tumore pre e post menopausa
rispetto ai paesi a medio e basso reddito.
Questo perché il rischio
di contrarre un tumore
aumenta significativamente con l’età,
ed è frequentemente una conseguenza
di uno stile di vita poco sano:
infatti spesso accompagna l’abuso di alcol,
l’obesità, e la poca attività fisica.

Nonostante ciò,
il 58% delle donne che perdono la vita
si trova in paesi meno “sviluppati”,
in particolare, secondo lo studio,
nelle regioni africane.
La conclusione sembrerebbe quindi
indicare come soluzione
la prevenzione e la diagnosi precoce,
fondamentali sopratutto nei paesi
ad alto tasso di mortalità,
per fare del cancro al seno
una malattia meno letale.

AMBIENTE
AMBIENTE

In Italia record di crescita delle foreste dopo secoli
È stata resa nota l’ultima mappatura
nazionale delle foreste,
condotta dalle autorità italiane:
un gruppo di lavoro
formato da Istat,
Carabinieri Forestali
e coordinato dalla Direzione generale Foreste
del Ministero delle Politiche agricole.
Il progetto di mappatura
del patrimonio forestale mondiale
è un’iniziativa della Fao.

I risultati si basano
su un periodo lungo 5 anni
e i numeri sono incoraggianti:
le foreste italiane
hanno continuato a espandersi,
guadagnando 255mila ettari,
quasi il 40% della superficie nazionale.
L’Italia è sempre più verde,
boschi e foreste
avanzano inarrestabili,
specialmente nelle zone di campagna.

Le foreste e i boschi
cresciuti negli ultimi anni
sono frutto di abbandono,
non soggetti a una gestione diretta,
a una conservazione regolare.
Per questo motivo,
è più probabile
che si sviluppino degli incendi.
Hanno perciò bisogno
di una gestione sostenibile,
ordinata e competente.

twnews.it

twnews.it

 SPORT
 SPORT

Moto Gp Austria: vince Dovizioso
Andrea Dovizioso su Ducati
ha vinto il Gran Premio d’Austria
di Moto GP
davanti a Mir e Miller.

La gara è stata temporaneamente sospesa
dopo soli 9 giri
per un terribile incidente
che ha visti coinvolti
i piloti Zarco e Morbidelli.

Fortunatamente i due piloti
ne sono usciti illesi
così come Valentino Rossi e Vinales,
che sono stati quasi colpiti
dalle moto carambolate in pista.

Dopo la sospensione
Dovizioso ha rimontato posizioni
riuscendo a vincere.
Primo podio in MotoGp
per lo spagnolo Mir.

Valentino Rossi chiude la gara
con un ottimo quinto posto.
Solo ottavo il leader del mondiale
Quartararo.

Donations help us pay our writers and editorial staff. Click here to show your support!
Donations
Click here