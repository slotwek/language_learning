Listen online as you read:

ESTERI
ESTERI

Incidente ferroviario in Baviera
Un grave incidente ferroviario
è avvenuto in Germania,
all’altezza della città di Garmisch-Partenkirchen,
nota località turistica della Baviera.

Il bilancio attuale è di 30 feriti,
di cui 16 gravi,
e 4 morti.

Il treno, che era diretto a Monaco,
è deragliato
finendo in un fossato
e causando il ribaltamento
di 3 carrozze.

Molte persone
sono state fatte uscire
dai finestrini
e le operazioni per salvare i passeggeri
sono state molto lunghe.

I passeggeri sarebbero stati 140,
tra cui molti studenti
dato che scuole e università
hanno chiuso
per la festività della Pentecoste.

Le ragioni dell’incidente
sono ancora da accertare.

 ITALIA
 ITALIA

 Roberto Ferrari
Detenuti appiccano il fuoco in carcere a Cremona
Un gruppo di detenuti
è stato evacuato
dal carcere di Cremona
a causa di un incendio.

Le fiamme sono state appiccate
dagli stessi detenuti,
che hanno dato fuoco
a materassi e lenzuola.

La causa del gesto sarebbe il rifiuto
da parte del carcere
di continuare a somministrare
uno psicofarmaco
ad alcuni detenuti.
La decisione di sospendere
le somministrazioni
sarebbe stata presa
per impedire che il farmaco
venisse usato come merce di scambio,
proprio come una sostanza stupefacente.

I vigili del fuoco
hanno impiegato alcune ore
per riuscire a spegnere l’incendio.

Durante le operazioni,
circa 80 detenuti
sono stati condotti
nei cortili del carcere.

Il segretario generale
della Uilpa Polizia Penitenziaria,
Gennarino De Fazio,
ha commentato:
“Nelle carceri da troppo tempo
si vive l’inferno,
come nel caso di Cremona.
È evidente che la grave
disfunzionalità del sistema
non possa essere affrontata
solo per via amministrativa,
ma che occorrano gli interventi della politica,
del ministero della Giustizia e del Governo”.

ESTERI
ESTERI

Strage in chiesa in Nigeria
E’ di 21 morti
il bilancio ufficiale
della strage avvenuta domenica
nella chiesa di San Francesco Saverio
nello stato di Ondo,
in Nigeria.

Alcuni uomini armati
sono entrati nella chiesa cattolica di San Francesco,
dove i fedeli erano riuniti
per celebrare la Pentecoste,
e hanno aperto il fuoco.
Secondo una prima ricostruzione
il commando avrebbe usato
anche degli esplosivi.

“Che si intensifichino gli sforzi
per dare la caccia agli aggressori”,
questa l’esortazione
della Conferenza episcopale cattolica della Nigeria
verso il governo
all’indomani del massacro.

Dito puntato quindi
contro il governo
che “dovrebbe assumersi
la sua responsabilità primaria
di garantire la vita
e la proprietà dei suoi cittadini”
ha continuato il presidente
dei vescovi nigeriani,
“Il mondo ci sta guardando!”

Quanto avvenuto in Nigeria
ha radici lontane.
Da quasi 20 anni
gruppi estremisti e terroristici
commettono attentati
nei confronti di cristiani
e musulmani moderati.
Nessuno per ora
ha rivendicato la responsabilità della strage,
ma i sospetti ricadono
sui gruppi jihadisti
attivi nel nord della Nigeria,
come Boko Haram.

 ITALIA
 ITALIA

Suicidio assistito: Fabio Ridolfi sceglie la sedazione profonda
Fabio Ridolfi,
46enne di Fermignano (Pesaro),
immobilizzato da 18 anni a letto
a causa di una tetraparesi,
“ha scelto di porre fine
alle sue sofferenze
tramite la sedazione profonda e continua”.
Lo ha comunicato lui stesso
tramite il puntatore oculare,
in un video in cui spiega:
“Da due mesi la mia sofferenza
è stata riconosciuta
come insopportabile.

“Fabio aveva il diritto
di poter scegliere l’aiuto medico
alla morte volontaria,
ma gli è stato negato
a causa dei continui ritardi
e dell’ostruzionismo di uno Stato
che, pur affermando
che ha tutti i requisiti previsti
dal giudicato costituzionale
e riconoscendo che le sue sofferenze
sono insopportabili,
gli impedisce di dire basta”.

“Ogni giorno che passa
per Fabio è un giorno
di sofferenza in più,
per questo ha deciso
di non voler più aspettare
e di procedere con sedazione profonda
e sospensione dei trattamenti
di sostegno vitale.”

 CULTURA & SOCIETA’
 CULTURA & SOCIETA’

Italia, 19 milioni di evasori
Sono 19 milioni gli italiani
che hanno almeno
una cartella esattoriale aperta:
16 milioni di persone fisiche
e 3 milioni di società,
ditte, partite iva.

Sono i piccoli o grandi evasori,
cittadini che devono soldi allo Stato
per tasse, contributi
e multe non pagate.

Il direttore dell’Agenzia delle Entrate,
Ernesto Maria Ruffini,
ha presentato lo stato di fatto
dei conti dell’Agenzia
e ha dichiarato:
“Non si può pensare
di rinchiudere in carcere gli evasori.
Meglio farli lavorare
così ripagano la collettività”.
Ruffini non crede
alla soluzione della pena detentiva.

In totale lo Stato deve riscuotere
circa 1100 miliardi di euro
fra tasse, imposte e contributi.
Il programma di recupero
dei soldi dovuti
è ricominciato dopo due anni di stop
dovuti alla pandemia.

“La cosa a cui tengo di più,
ha detto Ruffini,
è la semplificazione delle norme.
Prima bisogna fare ordine,
poi si può vedere quali regole
si possono cambiare.
Altrimenti si fa altra confusione.
Faccio un esempio:
non si può ristrutturare casa
senza prima svuotarla”.

 SPORT
 SPORT

 brett marlow
Nadal ha vinto il 14° Roland Garros
Il campione spagnolo Rafa Nadal
ha vinto il suo 14° Roland Garros
dopo aver battuto in finale
il norvegese Ruud
con il punteggio
di 6-3 6-3 6-0.

Lo spagnolo ha vinto tutte le finali
disputate nello Slam francese,
e con questa vittoria
ha ulteriormente staccato Federer e Djokovic
nella classifica di Slam vinti,
ben 22.

Nadal è stato sempre in controllo della partita
e solo nel secondo set
Ruud è riuscito a strappare
un break di vantaggio
che lo spagnolo ha comunque
subito rimontato.

Al termine dell’incontro Nadal
ha anche allontanato
le voci di un ritiro:
“Non so cosa accadrà in futuro,
ma io continuerò a provarci e a lottare
finché ne avrò forza”.