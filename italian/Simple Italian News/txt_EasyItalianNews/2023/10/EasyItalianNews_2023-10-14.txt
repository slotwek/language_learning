ESTERI
ESTERI

 Kremlin.ru

Putin è in Kirghizistan, prima uscita estera dal mandato Cpi
Il presidente russo Putin
è arrivato in Kirghizistan giovedì mattina
per la sua prima visita internazionale
da quando la CPI,
la corte penale internazionale,
ha emesso un mandato di arresto contro di lui.

La visita ha come obiettivo
l’incontro con il suo omologo kirghiso
Sadyr Japarov
per partecipare al vertice dei leader
della comunità degli stati indipendenti,
che unisce diverse ex repubbliche sovietiche.

Il presidente russo ha rinunciato fino ad ora
a diversi viaggi internazionali
poiché la CPI lo ha incriminato
per la deportazione di bambini ucraini,
ma non rischia l’arresto durante questo viaggio
dato che il Kirghizistan non ha ratificato
lo Statuto di Roma istitutivo
della corte penale internazionale.

 ITALIA
 ITALIA

 Paul Secretaría de Cultura de la Nación

Modificata la pena a Mimmo Lucano
Sono crollate le accuse
contro Mimmo Lucano,
ex sindaco di Riace.

Lucano era stato condannato
con l’accusa di aver utilizzato
per scopi personali
i fondi destinati al sistema di accoglienza.

Era stato condannato in primo grado
a 13 anni e 2 mesi.
Nel giorno della sentenza d’appello, però,
la condanna è stata ridotta
a 18 mesi con pena sospesa.

Durante la Camera di Consiglio,
durata 8 ore,
alcuni sostenitori di Lucano
appartenenti ad associazioni
per i diritti umani,
hanno atteso
radunati sulle scale del tribunale.
Dopo la sentenza
hanno accolto Lucano
con cori e applausi.

Sono stati assolti
anche gli altri 17 imputati
che erano stati accusati
insieme a Lucano.

ESTERI
ESTERI

 Number 10

Presentatrice britannica lascia la tv: complotto per rapirla
La nota presentatrice britannica
Holly Willoughby ha annunciato
che lascia la conduzione
del programma ‘This Morning’
dopo 14 anni,
in seguito a un piano criminale contro di lei
sventato dalla polizia.

Le forze dell’ordine hanno infatti
arrestato un uomo, Gavin Plumb,
che aveva sviluppato
un’ossessione verso la donna
con l’intenzione di rapirla
e forse anche ucciderla.
Per mettere a punto il suo piano,
l’uomo avrebbe anche assoldato
un killer negli Stati Uniti
incaricato di rapirla.

Il canale televisivo ITV
dove la Willoughby lavora,
aveva deciso, a scopo precauzionale,
di non far comparire in video la conduttrice
per qualche settimana,
ma la donna ha annunciato
con un post sui social
di aver deciso di lasciare
la conduzione del programma
per “sé e per la sua famiglia”.

 SALUTE
 SALUTE

L’Italia chiede infermieri all’India
L’emergenza sanitaria italiana
riguarda anche il personale, o meglio,
la carenza di personale sanitario
all’interno delle strutture:
pochi medici e sempre meno infermieri.
Il dato allarmante
viene anche dalle università,
dove ci sono sempre meno iscritti
ai corsi di Laurea di Scienze Infermieristiche.

Il rapporto numerico tra infermieri e cittadini
è più basso che in altri Paesi.
Quello dell’infermiere è un lavoro importante,
che va però rivalutato
e magari anche maggiormente gratificato.
Lo stesso discorso varrebbe
anche per i medici,
che in Italia sono pagati molto meno
rispetto agli altri Paesi,
e gli orari di lavoro
a volte sono davvero disumani.

Mentre molti specialisti italiani della medicina
si dirigono verso altri lidi
per pure questioni economiche,
l’Italia guarda all’Asia,
più precisamente all’India,
per il reclutamento di nuovi infermieri.

Il ministro della Salute
ha dichiarato che il nostro Paese
starebbe chiudendo un accordo con l’India
per avere un numero congruo di professionisti.

ECONOMIA
ECONOMIA

 Carlo Dani

Barilla introduce il congedo genitoriale per i suoi dipendenti
Dal prossimo 1° gennaio 2024,
l’azienda Barilla garantirà
un congedo di maternità e paternità
di 12 settimane,
retribuito al 100%.

Il vantaggio in Italia
sarà soprattutto per i neo-papà,
i quali al momento hanno diritto
a un congedo di soli 10 giorni,
e che ora avranno in totale 12 settimane.

Il congedo sarà garantito
indipendentemente dal genere,
dallo stato maritale
e dall’orientamento sessuale dei dipendenti.

Barilla ha oltre 8.700 dipendenti
in tutto il mondo,
e prevede che,
nel caso in cui gli standard legislativi locali
siano più vantaggiosi,
vengano applicate le normative del Paese.

L’azienda con questa decisione vuole garantire
un migliore equilibrio tra vita e lavoro:
maggiore tempo con la famiglia,
e tempo più sereno
nell’ambiente lavorativo.

Prima di Barilla anche Kellogg’s Italia
aveva annunciato l’introduzione
di politiche per il sostegno
di lavoratori e lavoratrici che affrontano
trattamenti per la fertilità,
transizioni di genere,
interruzioni di gravidanza
e problematiche legate alla menopausa,
senza bisogno di presentare
un certificato medico.

SCIENZA
SCIENZA

 JiFish

Nuove ipotesi sull’esistenza del Pianeta 9
Di recente sono apparse nuove ipotesi
sull’esistenza del Pianeta 9,
finora mai scoperto.

I fisici teorici Harsh Mathur
e Katherine Brown
hanno pubblicato un articolo
su “The Astronomical Journal”,
dove osservano che la prova dell’esistenza
di un nono pianeta del Sistema Solare
potrebbe derivare da una versione modificata
delle leggi della gravità di Isaac Newton,
ovvero la teoria chiamata Mond,
acronimo di “Dinamica Newtoniana Modificata”.
Per la Mond, quando l’accelerazione
gravitazionale di Newton
diventa troppo piccola,
la gravità comincia a comportarsi
in modo diverso.

Questa teoria finora è stata utilizzata
come ipotesi alternativa
all’esistenza della materia oscura,
la materia misteriosa e invisibile
che ha effetti sulla gravità,
ma non emette luce.

I due fisici teorici l’hanno applicata
allo studio della parte più esterna
del Sistema Solare.
Questo perché dal 2016
si osservano anomalie spiegabili
solo con l’esistenza di un nono pianeta.

Ma c’è ancora molto lavoro da fare
prima di ritenere fondata
l’esistenza di un nono pianeta.

 CULTURA & SOCIETA’
 CULTURA & SOCIETA’

Oscar del turismo digitale 2023
Sono stati decretati i vincitori
dell’ottava edizione del concorso
“Italia destinazione digitale”,
considerati anche come gli Oscar
del turismo digitale.

Il concorso è organizzato
dalla società The Data Appeal Company
che sfrutta i big data
per capire quali città italiane
si sono distinte nella percezione online
da parte degli stranieri.

Con big data
si intende la valutazione
di milioni di contenuti
pubblicati online dai visitatori.

La regione con la migliore reputazione online
è la Basilicata.
Il premio per la migliore offerta enogastronomica
è stato vinto dalla località
di Langhe Monferrato Roero
in Piemonte,
famosa per i suoi vini.

Infine il titolo di regione più sostenibile
è stato assegnato al Trentino,
città più inclusiva va a Bologna
e città secondaria che registra
la maggiore crescita economica
legata al turismo è Pesaro.