Listen online as you read:

 ITALIA
 ITALIA

Escursionista aggredito da un orso in Trentino
Alessandro Cicolini,
un uomo di 39 anni,
è stato aggredito da un orso
nella Val di Sole, in Trentino,
mentre stava passeggiando
con il suo cane.

L’uomo ha subito ferite
alla testa e al braccio
ma è comunque riuscito a mettersi in salvo
e a chiedere aiuto.

Trasportato in ospedale
è stato sottoposto a intervento chirurgico,
ma per fortuna le sue condizioni
non erano gravi.
Il corpo dei Forestali
ha avviato accertamenti
sull’accaduto.

Il presidente della provincia di Trento
ha dichiarato di aver segnalato
“la gravità di questo ennesimo episodio
al ministro dell’ambiente Pichetto Fratin
con l’invito ad affrontare insieme
un problema che non può più
essere tenuto in sospeso.”

ESTERI
ESTERI

 Ralf Roletschek

Quattro americani rapiti in Messico
4 cittadini americani
sono stati rapiti in Messico
il 3 marzo.

Il minivan su cui viaggiavano
è stato attaccato
da uomini armati
nello stato di Tamaulipas,
vicino alla città di Matamoros,
una zona considerata
ad alto livello di pericolosità
dal dipartimento di Stato americano.

Secondo le indagini,
il gruppo degli americani
potrebbe essere stato scambiato
per una banda di trafficanti
di Haiti.

Le autorità messicane
hanno poi comunicato
di aver ritrovato gli ostaggi:
due erano morti
e uno dei due sopravvissuti
era ferito.
I superstiti sono stati subito
trasportati in America
per ricevere soccorso.

Il presidente messicano,
Andrés Manuel López Obrador,
ha dichiarato durante una conferenza stampa
che uno dei rapitori è stato arrestato
e che sarà punito
perché “in Messico non c’è impunità”.

Secondo le ricostruzioni,
il gruppo di americani
si trovava in Messico
perché uno di loro doveva sottoporsi
a un’operazione di chirurgia plastica.

 ITALIA
 ITALIA

 Gunnar Klack

Milano, passanti accoltellati per rapina in stazione centrale
Ancora violenza
nei dintorni della stazione centrale
di Milano,
dove un uomo ha ferito 6 persone
con un coltello.

Il responsabile sarebbe un 23enne
con precedenti per furto,
che è stato fermato
poco dopo l’aggressione.

Secondo la ricostruzione,
l’uomo, ubriaco,
avrebbe messo a segno diverse rapine,
in momenti diversi,
armato di un coltello.

La polizia ha ricostruito l’accaduto
e affermato che l’uomo
nel pomeriggio di lunedì
avrebbe rapinato una 39enne
e le avrebbe preso il cellulare,
poi avrebbe rapinato altre 2 persone nei dintorni
e, in ultimo, una coppia.

In quest’ultimo caso,
in difesa della coppia,
sono intervenuti due uomini
che hanno riportato lesioni varie.

Il rapinatore poi è riuscito a fuggire,
ma è stato bloccato dalla polizia poco dopo
ancora in possesso della refurtiva
e del coltello usato per le aggressioni.

ESTERI
ESTERI

Colombia, ippopotami di Escobar trasferiti in India e in Messico
Escobar, il signore del narcotraffico,
alla fine degli anni settanta
fece portare quattro ippopotami
(tre femmine e un maschio)
dagli Stati Uniti o forse dall’Africa,
nel suo zoo privato in Colombia,
che comprendeva già elefanti,
giraffe e antilopi.

Quando nel 1991 il boss fu catturato,
il governo di Bogotà decise
di liberare tutti gli animali.
Trent’anni dopo,
i primi quattro esemplari,
che nel frattempo hanno vissuto
sulle rive del fiume Magdalena,
si sono riprodotti
e oggi sono più di 130.

Gli ippopotami infatti
non sono una specie autoctona
e quindi non esistono predatori
che li caccino,
questi perciò hanno causato
danni ambientali non indifferenti,
minacciando seriamente
anche gli esseri umani.

Il ministero dell’Ambiente
ne ha quindi vietato la riproduzione.
Ma ci sono voluti anni
per sterilizzarne soltanto 13:
catturare un ippopotamo
è molto pericoloso.
Da qui la decisione finale
di trasferire gli animali, almeno 70,
in India e in Messico.
L’operazione avrà costi molto elevati.
E i circa 2500 dollari mensili
per il mantenimento di ciascun esemplare,
saranno a carico dei paesi ospiti.

ESTERI
ESTERI

Giappone, fallito il lancio del razzo H3
Il lancio del razzo giapponese H3
avvenuto il 7 marzo
è fallito alle 2:37 del mattino,
ora italiana,
quando, pochi minuti dopo il decollo,
il motore del secondo stadio
non si è acceso.

Il razzo di nuova generazione
è decollato dal Tanegashima Space Center,
in Giappone,
dopo che il primo tentativo
il mese scorso
non era andato a buon fine
a causa di problemi tecnici.

Dopo essere decollato,
il razzo ha seguito
la traiettoria pianificata
separandosi come previsto,
ma a 5 minuti e 27 secondi dal decollo
è stata ordinata la sua autodistruzione,
poiché sarebbe stato impossibile
completare il viaggio.

L’obiettivo della missione
portata avanti dall’agenzia spaziale nipponica Jaxa,
è quello di ridurre del 50%
i costi di ogni lancio spaziale,
scendendo sotto i 50 milioni di dollari.
Inoltre, a bordo del razzo
vi era un satellite di osservazione terrestre avanzato,
per raccogliere immagini e dati
volti alla creazione di mappe
e alla ottimizzazione della risposta
ai disastri naturali.

 SALUTE
 SALUTE

Tumori in Europa, decrescita generale ma preoccupanti i dati femminili
Uno studio pubblicato
sulla celebre rivista accademica “Annals of Oncology”
condotto in collaborazione
dalle Università di Milano e Bologna,
ha pubblicato gli ultimi dati
sulla letalità dei tumori
nell’Unione Europea e nel Regno Unito.

I risultati indicano
che tra il 2018 e il 2023,
il tasso di mortalità dovuto al cancro
è diminuito del 6,5% tra gli uomini
e del 3,7% tra le donne.

Dal 1989, 7,24 milioni di pazienti in totale
sono guariti da forme tumorali e cancerogene
nei paesi presi in considerazione.
Tuttavia, alcuni dei dati
presentano tendenze preoccupanti:
tra le donne più anziane,
sono in aumento dell’1%
i decessi per i tumori polmonari
e del 3,4% quelli per i tumori al pancreas.

Tra i consigli più gettonati
per scongiurare la malattia
vi sono ridurre l’incidenza di obesità,
diabete, alcolismo,
e migliorare la diagnosi precoce.

 CULTURA & SOCIETA’
 CULTURA & SOCIETA’

 Gorup de Besanez

Giancarlo Giannini: una stella sulla Walk of Fame
Un’altra stella del cinema italiano
si è conquistato il suo posto
nella mitica Walk of Fame
di Los Angeles.

Giancarlo Giannini,
attore pluripremiato,
ha ricevuto un ennesimo riconoscimento
alla sua lunga carriera:
la stella n.2752
sulla strada più famosa di Hollywood.

Il nome di Giannini sulla Walk of Fame
si unisce a quello di altri artisti italiani,
come: Gina Lollobrigida, Lina Wertmuller,
Sophia Loren, Rodolfo Valentino,
per citarne solo alcuni.

All’evento di Hollywood hanno partecipato
il Sottosegretario di Stato alla Cultura Italiana,
Lucia Borgonzoni,
i produttori cinematografici
Barbara Broccoli e Michael Gregg Wilson,
e il direttore artistico di Filming Italy Los Angeles,
Tiziana Rocca.

Giancarlo Giannini è un attore di grande talento.
Arrivato all’età di 80 anni,
non poteva chiedere un regalo migliore
per onorare una carriera,
come attore e come regista,
costellata di successi,
tra cui due candidature all’Oscar.

La sua carriera annovera il sodalizio
con la regista Lina Wertmuller,
tra le sue partner storiche
sul grande schermo
ricordiamo l’indimenticabile Mariangela Melato.