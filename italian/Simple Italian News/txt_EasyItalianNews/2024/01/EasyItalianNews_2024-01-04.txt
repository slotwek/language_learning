ESTERI
ESTERI

Aereo prende fuoco all’aeroporto di Tokyo
Un aereo della Japan Airlines
ha preso fuoco sulla pista di atterraggio
dell’aeroporto di Tokyo Haneda
dopo una collisione
con un aereo della Guardia costiera
presente sulla pista.

L’aereo della guardia costiera
si stava recando a prestare soccorso
alle vittime del recente terremoto.

Tutti i passeggeri dell’aereo
e l’equipaggio di bordo,
quasi 400 persone,
sono salvi,
mentre ci sarebbero 5 morti
tra le persone che si trovavano
a bordo dell’aereo della guardia costiera.

Dopo lo scontro l’aereo di linea
ha preso fuoco:
non sono ancora chiare
le cause dell’incendio.
Sono state necessarie più di 70 autopompe
per poter domare le fiamme.

In seguito all’incidente
è stata disposta la chiusura dell’aeroporto,
ed è stata aperta un’indagine
per accertare le dinamiche
di quanto accaduto.

ESTERI
ESTERI

 고려

Corea del Sud: il leader dell’opposizione accoltellato in pubblico
Durante un evento a Busan,
in Corea del Sud,
il leader dell’opposizione Lee Jae-myung
è stato accoltellato al collo
da un uomo sconosciuto.

L’aggressore ha avvicinato Lee Jae-myung
mentre parlava con i giornalisti
e ha sferrato
un attacco improvviso.

L’incidente è stato ripreso dalle telecamere
e ha immediatamente generato
una forte reazione
da parte del pubblico presente.

Dopo l’attacco, Lee Jae-myung
è stato immediatamente soccorso
e portato in ospedale
per ricevere le cure necessarie;
le sue ferite non sono risultate fatali
e si prevede
che si riprenderà completamente.

I leader di tutti i principali partiti politici
hanno condannato l’aggressione
e hanno espresso solidarietà
nei confronti
del leader dell’opposizione.

Questo attacco
ha sollevato importanti questioni
sulla sicurezza dei politici
e sulla necessità di migliorare
le misure di protezione.
Inoltre, ha evidenziato
le tensioni politiche
esistenti nel paese.

ESTERI
ESTERI

 Johannes Jansson/norden.org

La regina Margherita II di Danimarca abdica in TV
Era l’ultima regina d’Europa,
e ha abdicato a favore del figlio.
Durante il consueto
discorso di capodanno,
Margherita II di Danimarca
ha sorpreso i suoi sudditi
con la decisione di deporre lo scettro
a favore del figlio Frederik.

Il suo regno è durato 52 anni,
dopo quello di suo padre,
il re Frederik IX.
La decisione della regina è anche una novità
perché dal 1523 nessun reggente danese
si era mai dimesso prima della morte.

La sovrana, che da sempre ha manifestato
il suo spirito anticonformista,
è chiamata affettuosamente Daisy
ed è sempre stata molto popolare.
Ha sempre rifiutato di usare
il telefono cellulare e internet,
insofferente alle formalità dovute al rango,
girava per la la capitale senza scorta,
salutando i passanti.

Il 14 gennaio 2024
Margherita II lascerà il suo incarico
al successore Frederik,
e non ci sarà nessuna cerimonia formale
di incoronazione.
Frederik, 55 anni,
subentrerà al castello di Amalienborg
di Copenaghen
come re di Danimarca
e capo di Stato del Paese.

ESTERI
ESTERI

 Silar

Russia, condannati per aver letto poesie contro la guerra
In Russia continuano purtroppo le detenzioni
di diversi esponenti del mondo dell’arte
che manifestano il proprio disaccordo
verso le azioni del governo russo
contro l’Ucraina.

Un tribunale di Mosca
ha condannato due uomini
a lunghe pene detentive
per aver letto poesie
contro l’aggressione all’Ucraina.
Entrambi sono stati condannati
per “incitamento all’odio”
e “invito ad attività
che minacciano la sicurezza dello Stato”.

Artyom Kamardin, 33 anni,
è stato condannato a sette anni di carcere,
e Yegor Shtovba, 23 anni,
a cinque anni.
Sulle detenzioni di entrambi i ragazzi
sono affiorati dettagli sconcertanti
riguardo a violenze fisiche
e abusi sessuali subiti,
nonché minacce ai familiari.

I due ragazzi hanno risposto
alle accuse della condanna
ammettendo di non sapere
che la lettura di una poesia
potesse violare la legge,
e per questo hanno chiesto clemenza alla corte.

stream24.ilsole24ore.com

stream24.ilsole24ore.com

 ITALIA
 ITALIA

Iva al 10% su pannolini e prodotti per l’infanzia
La manovra economica del governo
ha confermato l’aumento dell’Iva
sui prodotti per l’infanzia,
i pannolini e i tamponi.
Era stato lo stesso governo Meloni,
un anno fa,
a ridurre l’imposta al 5%.
Tuttavia l’esecutivo ha deciso
che la misura non aveva dato
gli effetti sperati.

Alla Camera le opposizioni
hanno provato con un emendamento
a impedire l’aumento dell’Iva,
ma l’aula lo ha bocciato.

A subire l’aumento dell’Iva dal 5 al 10%
saranno anche il latte,
le preparazioni alimentari per lattanti,
i seggiolini per bambini
da installare nelle auto;
ma soprattutto i prodotti strettamente femminili
come gli assorbenti, i tamponi
e le coppette mestruali.

Secondo uno studio di Play Like Mum,
una famiglia con un bebè
spenderà 327 euro
nel solo primo mese di vita
solo per pannolini e prodotti correlati,
e si tratta di una tra le cifre
più alte al mondo.

 ITALIA
 ITALIA

Venezia, limite ai gruppi di turisti: massimo 25 persone
I gruppi turistici con guide
non potranno superare le 25 persone:
è la nuova regola
voluta dal Comune di Venezia
per diminuire il sovraffollamento delle calli
e “armonizzare” le comitive
a spasso per la città
con quelle ammesse
in palazzi storici e musei.

La regola entrerà in vigore da giugno,
poco più di un mese dopo
la prima giornata di accesso “a numero chiuso”
alla “città d’acqua”,
fissata per il 25 aprile 2024.

Sarà vietato anche il megafono
e qualsiasi altra forma di amplificazione
della voce della guida,
per evitare l’effetto “schiamazzi”,
quando in città si riversano
decine di migliaia di turisti al giorno.

La nuova norma è la risposta
della Giunta comunale
all’elevato afflusso di turisti,
e riguarda i gruppi in visita nel centro storico,
ma anche nelle isole di Murano,
Burano e Torcello.

Quanto al ticket di ingresso,
il sindaco Brugnaro chiarisce:
“È una sperimentazione,
abbiamo paura,
ma così Venezia
non muore e non morirà”.