ITALIA
 ITALIA

 Syrio

Strage di Suviana: sciopero in Emilia-Romagna
Martedì 11 aprile
è stato indetto in Emilia Romagna
uno sciopero per protestare
contro l’ennesima tragedia sul lavoro:
l’esplosione avvenuta
alla centrale idroelettrica
sul lago di Suviana.

Secondo i resoconti,
prima dell’esplosione
è stato percepito
un forte odore acre e dei rumori.
L’odore è stato sentito
anche da una scolaresca
che si trovava in gita sul lago
e che si è per questo allontanata.
Poco dopo è stato avvertito
un fortissimo boato.

L’esplosione è avvenuta
durante la revisione complessiva
della valvola rotativa dell’impianto
gestito da Enel Green Power.
L’esplosione è partita
dall’ottavo piano sotto terra.

Il bilancio è pesantissimo:
6 morti, 5 feriti e 1 disperso.
Le ricerche non si fermano
anche se sono difficilissime,
come espresso da Giuseppe Petrone,
responsabile nazionale
del servizio sommozzatori
dei vigili del fuoco.

ESTERI
ESTERI

 ajay_suresh

Usa, polizia uccide un afroamericano con 96 colpi
Dexter Reed è morto il 21 marzo scorso
dopo essere stato colpito
da 96 colpi di pistola,
sparati dalla polizia in 41 secondi.
Aveva 26 anni
ed era afroamericano.
È stato ucciso a Chicago
a un posto di blocco.

È l’ennesima vittima di colore
della polizia americana.

L’intera sparatoria
è stata ripresa dalla bodycam
di un poliziotto.
Il video è stato diffuso
solo in questi giorni,
e mostra gli agenti in borghese
che sparano una raffica di colpi
contro il giovane.

Secondo la versione
della polizia di Chicago,
Reed è stato fermato
perché non indossava
la cintura di sicurezza.
I poliziotti hanno aperto il fuoco
dopo che Reed si sarebbe rifiutato
di uscire dal veicolo
e avrebbe sparato per primo,
ferendo un agente.

Il corpo di Reed era disteso
a faccia in giù dietro l’auto
quando gli agenti lo hanno raggiunto,
ma hanno continuato a sparare.

La sparatoria è oggetto di indagine
da parte della Civilian Office
of Police Accountability (Copa),
in collaborazione con il Dipartimento di Polizia
di Chicago.

ESTERI
ESTERI

 Charles LeBlanc

Usa, morto O.J. Simpson
O.J. Simpson,
famoso per la sua carriera nel football
e per il suo processo per omicidio,
è deceduto a 76 anni
dopo una battaglia contro il cancro.

Il processo di Simpson,
che si è svolto negli anni ’90,
è stato un evento mediatico
che ha diviso l’opinione pubblica
e ha portato a una discussione
sulle relazioni razziali
e sulla giustizia negli Stati Uniti.

Simpson è stato accusato
di aver ucciso la sua ex moglie,
Nicole Brown Simpson,
e il suo amico Ron Goldman.

Il processo si è concluso
con l’assoluzione di Simpson,
ma un giurì civile
lo ha ritenuto responsabile dei delitti
e gli ha imposto di pagare
33,5 milioni di dollari
per i danni.

In seguito all’assoluzione,
Simpson è stato arrestato
e condannato per furto e sequestro
in Nevada nel 2007.

Ha scontato una pena
di 9 anni in prigione
ed è stato rilasciato nel 2017.

 SALUTE
 SALUTE

 Pxfuel.com

Aumento delle spese sanitarie: oltre 2 milioni di cittadini rinunciano alle cure
Secondo quanto emerso
dal rapporto della Fondazione Gimbe,
basata su dati Istat,
nel 2022 si è verificato
un forte aumento nelle spese sanitarie
sostenute direttamente dalle famiglie.

Le così dette “out of pocket”
ammontano a 37 miliardi di euro.

Nel medesimo anno
4,2 milioni di famiglie
hanno limitato le spese
per poter usufruire di cure mediche,
con una percentuale più alta
nel Sud della penisola.

Sono invece 2 milioni i cittadini
che per i tempi di attesa troppo lunghi
dei servizi essenziali
e per il costo dei servizi privati,
hanno rinunciato del tutto
a prestazioni sanitarie
di cui avrebbero avuto bisogno.

Il presidente della fondazione,
Nino Cartabellotta,
ha richiesto urgenti riforme politiche
per contrastare le disuguaglianze sociali
nell’accesso alle cure.

 CULTURA & SOCIETA’
 CULTURA & SOCIETA’

 ActuaLitté

Bologna Children’s Book Fair
L’11 aprile si è conclusa
la 61esima edizione
della Bologna Children’s Book Fair (BCBF),
la fiera dedicata all’editoria
per ragazzi e bambini.

L’edizione è stata un grande successo:
1.523 gli espositori
che hanno animato la fiera,
in arrivo da circa
100 Paesi e regioni del mondo,
31.735 i visitatori professionali
(in aumento del 10% rispetto al 2023)
che hanno preso parte ai 385 eventi
della Bologna Children’s Book Fair,
e agli oltre 220 incontri
organizzati dagli espositori
sia in fiera che in città
nei quattro giorni di manifestazione.

Questa edizione conferma
ancora una volta Bologna
capitale mondiale del copyright
e dello scambio di diritti editoriali,
registrando un incremento di partecipazione.

“È stato un onore per BolognaFiere
inaugurare la sua fiera del libro per ragazzi
con le parole del Presidente della Repubblica
Sergio Mattarella,
che ci ha riempiti di orgoglio
davanti alla grande platea internazionale
dell’editoria qui riunita”
ha dichiarato Gianpiero Calzolari,
presidente di BolognaFiere.

 CULTURA & SOCIETA’
 CULTURA & SOCIETA’

 Paul Munhoven

La Vespucci doppia Capo Horn
L’Amerigo Vespucci,
un simbolo della Marina italiana,
ha tagliato un altro
grande e importante traguardo:
ha doppiato per la prima volta Capo Horn,
il punto in cui si incontrano
Oceano Atlantico e Oceano Pacifico.

La nave è arrivata fino all’estremo sud
del continente sudamericano
durante il suo tour mondiale.
È possibile vedere le sorprendenti immagini
della prua del veliero
che attraversa l’oceano con i ghiacciai intorno,
ed essere, seppur da lontano,
testimoni di questa memorabile impresa.

La Vespucci è considerata da sempre
la nave più bella del mondo.
La nave può vantare
oltre novant’anni di storia sulle spalle,
e anche il suo equipaggio
fa parte delle eccellenze italiane.

Il tour mondiale vedrà la Vespucci
portare per due anni la bandiera italiana
in tutto il mondo,
e in particolare nelle terre
a forte emigrazione italiana.

Il veliero prosegue ora il suo viaggio
nell’oceano Pacifico.
Il prossimo 28 aprile entrerà
nel porto di Valparaiso in Cile.