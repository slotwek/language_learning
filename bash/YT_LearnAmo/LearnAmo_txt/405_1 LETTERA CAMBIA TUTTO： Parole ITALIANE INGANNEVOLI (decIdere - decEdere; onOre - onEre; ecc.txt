WEBVTT
Kind: captions
Language: it
Ciao a tutti e bentrovati su LearnAmo! Nel
video di oggi vi mostrerò come una sola lettera
possa fare la differenza per quanto riguarda
le parole italiane! Eh già... capita molto
spesso, infatti, che cambiando una singola
lettera in una parola, questa si trasformi
in una nuova parola con un significato completamente
diverso! Non ci credete? Restate là: vi garantisco
che rimarrete sbalorditi! [sigla] Perfetto!
Iniziamo subito con due parole che cambiano
solo per una vocale: DECIDERE o DECEDERE?
Allora... Quando si deve fare una scelta,
quando si deve prendere una decisione, in
italiano usiamo il verbo “decidere”, ma
fate attenzione a non confonderlo con “decedere”
che invece è il sinonimo più formale di
“morire”. Ah, per chi non lo sapesse,
“deciso” è il participio passato di “decidere”,
mentre “deceduto" o "deceduta” è il participio
passato di “decedere”. SUPPORTARE o SOPPORTARE?
Allora... Aprite bene le orecchie perché
se scambiate questi due verbi potreste rischiare
di offendere qualcuno! Infatti, “supportare”
significa “sostenere”, “appoggiare”,
“dare aiuto”, ed è dunque un verbo con
significato positivo! Per esempio, potreste
supportare psicologicamente un vostro amico
che deve sostenere un esame o un intervento,
e quindi infondergli coraggio dicendo qualcosa
come: “Dai! Non ti preoccupare! Vedrai che
andrà tutto bene! Ce la farai! Ci sono io
qui a supportarti!" Fate attenzione, però,
a non dirgli: “Ci sono io qui a sopportarti!”,
perché potreste anche litigare! Infatti “sopportare”
qualcuno significa “tollerare”, “patire”,
spesso con coraggio e rassegnazione. GUARDARE
o GUADARE? Ok, so cosa state pensando: che
tutti conoscono il significato di “guardare”
e cioè “rivolgere lo sguardo verso qualcosa”,
ma sapete invece cosa significa “guadare”?
No, non me lo sto inventando! Esiste davvero
e significa “attraversare un corso d'acqua,
come per esempio un fiume, non nuotando, ma
toccandone il fondo", quindi per esempio a
piedi, a cavallo, a bordo di un veicolo con
delle ruote e così via. Ok, ok, forse non
è un verbo che la gente usa tutti i giorni,
ma il mio compito qui è insegnarvi nuove
parole, affinché possiate essere preparati
e riconoscerle se un giorno vi capiterà di
leggerle o ascoltarle! ONORE o ONERE? Allora...
Sicuramente la parola “onore” è la più
conosciuta tra le due e indica la “buona
reputazione” di una persona. Per esempio,
nel passato, nel Medioevo, i cavalieri ci
tenevano particolarmente a essere considerati
“uomini d’onore”. Ma cos’è invece
l’ “onere”? Allora sostanzialmente "onere"
è un sinonimo di “obbligo”, “impegno”,
qualcosa che si deve fare necessariamente.
Di solito è associato a questioni legali:
per esempio, gli “oneri fiscali” sono
le tasse che ogni cittadino deve pagare. Adesso
passiamo non a due parole, ma a ben tre parole
molto simili, se non per una sola lettera
di differenza! TESTO, TESTA, TESTE. Allora...
Un “testo” sappiamo tutti cos’è: “un
insieme di parole che formano uno scritto”.
La “testa”, almeno in teoria, dovremmo
averla tutti sulle spalle... E “teste”?
“Teste” è innanzitutto il plurale di
“testa”, ma non solo! "Teste", infatti,
nel linguaggio giuridico indica il testimone,
dunque “chi assiste o ha assistito a un
evento in particolare” e dunque, avendone
conoscenza diretta, può confermare o fornire
informazioni in merito a quanto visto. In
questo caso, il plurale è “testi”. GIOCARE
o GIOVARE? Allora... diciamo che “giocare”
è uno di quei verbi che si imparano all’inizio
del percorso di apprendimento e indica il
“dedicarsi a un gioco per intrattenimento
o diletto”. E “giovare”? Molti pensano
addirittura che questo verbo nemmeno esista,
e invece sì! Vi ricordate il video del TEST
sul vocabolario italiano in cui vi ho spiegato
il significato della parola “nuocere”?
Ebbene, “giovare” è l’esatto opposto
di “nuocere”, e cioè significa “fare
bene”, “apportare beneficio”. Per esempio:
"Una passeggiata al mare giova a chiunque
sia nervoso o stressato". Ah prima di continuare
ho una domanda per voi! Sapete cosa significa
la parola "impeccabile"? Se non lo sapete,
ma anche se lo sapete e volete indossarla...
Aspettate che mi metto in punta di piedi e
faccio lo zoom... Vi ricordo che la potete
trovare e quindi acquistare nel nostro negozio
online! Vi lascio il link nella descrizione!
PASTA, PASTO o PASTE? Allora... Per “pasta”
credo non serva davvero alcuna spiegazione…
Penso che tutte le lingue del mondo abbiano
preso in prestito questa parola! E “pasto”?
Allora "pasto" non è il marito della pasta...
“Pasto” indica “l’atto del mangiare
che di solito avviene ogni giorno a orari
più o meno fissi”. Per esempio, nell'arco
di una giornata consumiamo generalmente 3
pasti: colazione, pranzo e cena. E “paste”?
"Paste" non è il plurale di “pasta”,
visto che “pasta” è uno di quei nomi
che non può essere contato, “uncountable”
come dicono gli inglesi… “Paste” invece
indica quei dolci di piccole dimensioni che
di solito in Italia consumiamo la domenica
dopo l’abbondante pranzo in famiglia! Per
intenderci, “paste” è un po' un sinonimo
di “pasticcini”. SALTARE o SALPARE? Allora...
Entrambi questi verbi hanno a che vedere con
un movimento, però hanno comunque significati
ben distinti. “Saltare” significa “sollevarsi
da terra in una successione di movimenti comprendente
lo slancio, l'elevazione e la ricaduta nel
punto stesso in cui si è partiti o a poca
distanza da questo…. Vabbè, saltare significa
fare questo! “Salpare”, invece, è tipico
delle imbarcazioni e indica “togliere l’ancora,
sciogliere gli ormeggi e partire”. Bene,
ultimo ma non per questo meno importante...
DATA o DATO? Questo è un errore che noto
abbastanza spesso tra i miei studenti… Probabilmente
a causa della loro lingua madre… In ogni
caso, ora cerchiamo di fare chiarezza una
volta per tutte. La “data” (femminile,
singolare) indica le coordinate cronologiche
(giorno, mese e anno) in cui deve accadere
o è accaduto un evento. Per esempio: "La
data dello sbarco in Normandia è 6 giugno
1944". E in questo caso il plurale è “le
date”. E cos'è, invece, un “dato”?
Si tratta di "un elemento acquisito, offerto
o risultante da indagini, utilizzato per determinati
scopi". Per esempio: "Una recente indagine
pubblicata in Italia rende noto un dato allarmante:
ovvero all'incirca il 35% della popolazione
italiana compresa tra i 18 e i 64 anni non
mangia né pasta né pizza! Il plurale di
“dato” è “dati”. Per esempio: “I
dati risultanti da questa indagine sono davvero
preoccupanti”. Espressione del giorno: È
UN DATO DI FATTO! Questa espressione si riferisce
a un elemento certo, inconfutabile, che non
può essere smentito. Per esempio: "Che sia
in atto una crisi economica è un dato di
fatto". Grazie Rocco! Adesso, però, è il
vostro turno! Mi raccomando, scrivete nei
commenti almeno una frase utilizzando queste
parole! Io vi aspetto nel prossimo video!
Ciao ciao!
