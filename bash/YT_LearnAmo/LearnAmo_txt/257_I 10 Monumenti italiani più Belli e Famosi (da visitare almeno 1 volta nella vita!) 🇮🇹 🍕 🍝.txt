WEBVTT
Kind: captions
Language: it
Ciao a tutti e bentornati su LearnAmo!
Ah, l'Italia!
Il luogo dove tradizione, cultura, buon cibo
si incontrano per dar vita a uno dei Paesi più belli del mondo.
Un paese ricco di tantissimi, famosissimi e importantissimi monumenti
che attirano una miriade di turisti, ogni anno, da tutto il mondo.
Pensate che nel 2019
l'Italia è stato il quarto paese più visitato al mondo, con ben 94 milioni di turisti.
Se non l'avete ancora visitata rimanete sintonizzati,
perché in questo video vi mostreremo e vi parleremo dei monumenti italiani più belli e famosi
Se invece ci siete già stati fateci sapere nei commenti
quali avete visto e quali invece no. Pronti?
Al decimo posto abbiamo la Galleria degli Uffizi.
Si tratta di un bellissimo museo che, nel cuore di Firenze,
ospita una raccolta di opere d'arte inestimabili
che derivano direttamente dalle collezioni della grande famiglia dei Medici.
L'esposizione comprende opere che vanno dal XII al XVIII secolo
disposte in ordine cronologico all'interno di diverse sale.
Qui si trova la migliore collezione al mondo di opere del Rinascimento fiorentino.
Beh, dove altro poteva trovarsi, se non a Firenze?
L'opera più celebre,
custodita nella Galleria degli Uffizi, è la meravigliosa "Nascita di Venere" di Sandro Botticelli.
Al nono posto c'è la Fontana di Trevi.
Si tratta della più grande fontana di Roma,
costruita fra il 1732 e il 1762,
alta ben 26 metri, in stile tardo Barocco.
In cima alla scogliera rocciosa potete vedere la maestosa statua del dio Oceano,
dal fisico muscoloso e dallo sguardo fiero e altezzoso,
che viene trainato sul suo cocchio da due cavalli alati
che rappresentano i due momenti del mare: la calma e la burrasca.
Infatti, il cavallo a sinistra è soprannominato "cavallo agitato"
e quello a destra "cavallo placido".
Ai lati del grande Oceano troviamo le statue della Salubrità e dell'Abbondanza
rispettivamente a sinistra e a destra del dio.
Insomma, è un vero e proprio capolavoro artistico!
All'ottavo posto troviamo i Sassi di Matera.
Si tratta di due quartieri di Matera in Basilicata,
formati da edifici e architetture rupestri scavati nella roccia della Murgia materana
che costituiscono il centro storico della città.
L'UNESCO ha dichiarato i Sassi di Matera Patrimonio dell'Umanità nel 1993,
e la città di Matera è stata designata Capitale Europea della Cultura per il 2019.
La vista sulla città è a dir poco spettacolare.
Il colore della pietra e la forma irregolare degli edifici rendono questo paesaggio unico al mondo.
Se passate per la Basilicata, non dimenticate di fare una tappa a Matera!
Al settimo posto c'è l'Arena di Verona,
icona della città: si tratta di uno degli anfiteatri antichi giunti fino a noi con il miglior grado di conservazione.
L'arena ha pianta ellittica, con una grandezza di circa 75 per 44 metri
ed ha una capienza massima di circa 30.000 persone,
anche se oggi, per via del palcoscenico, ne può ospitare "solo" 22 mila.
Ogni anno è sede di moltissimi festival e spettacoli di cantanti e musicisti internazionali.
Al sesto posto, ecco la Basilica di San Marco,
uno dei simboli della meravigliosa città di Venezia.
Anche in questo caso parliamo di un monumento con una storia lunghissima:
pensate che la prima Chiesa di San Marco fu costruita proprio in questo luogo nell'832.
La Basilica che vediamo oggi, invece, risale ad una ricostruzione iniziata nel 1063, e fu consacrata nel 1094.
Insomma, potete vederlo con i vostri occhi: è un capolavoro architettonico ricchissimo di opere,
dalle più piccole alle più grandi, ognuna con la propria storia.
Quando andrete a visitare Venezia, non dimenticatevi di passare dalla Basilica anche all'interno:
proprio qui, infatti, sono conservate le spoglie di San Marco,
all'interno di una cripta, e il famoso Tesoro di San Marco,
una raccolta di ben 283 oggetti preziosi
che si trovano in parte nella Basilica di San Marco,
come la bellissima Pala d'Oro, e in parte a Palazzo Ducale,
collocato proprio accanto alla Basilica.
Al quinto posto abbiamo la Reggia di Caserta,
un maestoso palazzo reale con un grandissimo parco annesso.
Si tratta, pensate, della residenza reale più grande al mondo per volume,
dichiarata Patrimonio dell'Umanità dall'UNESCO nel 1997.
Storicamente, la Reggia apparteneva alla famiglia dei Borbone di Napoli
che, nel 1751, la fecero costruire per rivaleggiare in magnificenza e imponenza con la Reggia di Versailles.
In stile Barocco italiano, il palazzo fu terminato nel 1845
e comprende ben 1200 stanze e 1742 finestre,
per non parlare delle preziose collezioni di dipinti che sono ospitate proprio qui!
L'enorme parco annesso alla Reggia, costellato di bellissime fontane, si estende per ben 3 km di lunghezza
e copre una superficie di ben 120 ettari.
Insomma, se visitate Napoli dovete assolutamente includere nel vostro itinerario
anche una tappa qui, alla Reggia di Caserta.
Credetemi, ne varrà la pena!
Al quarto posto troviamo la Torre di Pisa,
uno tra i più iconici simboli della bella Italia.
Si tratta di un campanile alto 57 metri,
costruito a partire dal 1173,
che, come potete vedere dalle fotografie... "pende"!
La sua caratteristica pendenza è infatti dovuta ad un cedimento del terreno
che si verificò già nelle prime fasi della costruzione.
Pensate: la Torre di Pisa è inclinata di ben 3,97 gradi rispetto all'asse verticale,
il che significa che la cima del campanile
è spostata di quasi mezzo metro rispetto alla posizione normale.
Ad ogni modo, non abbiate paura:
si prevede che questi valori rimarranno invariati per almeno altri 300 anni!
Al terzo posto troviamo Ponte Vecchio.
Si tratta di uno dei principali simboli della città di Firenze, nonché di uno dei ponti più famosi del mondo.
Pensate: fu costruito per la prima volta addirittura tra il 972 e il 974 d.C.
venne poi ricostruito nel 1177 e nel 1345,
e fu infine restaurato dopo il 1944.
D'altronde, si chiama "vecchio" per un buon motivo!
Ponte Vecchio, che attraverso il fiume Arno,
è caratterizzato dalla presenza di due file di botteghe artigiane, principalmente di orafi,
spesso con retrobottega che sporgono al di fuori del corpo del ponte, sostenuti da "beccatelli".
Se vi capiterà di visitare Firenze, una tappa a Ponte Vecchio è d'obbligo! Vedrete che bellissime foto farete!
Al secondo posto c'è il Duomo di Milano.
Simbolo del capoluogo lombardo, il Duomo è situato nell'omonima piazza nel cuore della città.
Si tratta della chiesa più grande d'Italia:
infatti, la Basilica di San Pietro, che è più grande, si trova nel territorio della Città del Vaticano,
indipendente rispetto all'Italia.
La chiesa attuale fu costruita a partire dal 1387.
I lavori furono guidati dal Duca di Milano, Gian Galeazzo Visconti,
che propose un progetto ancor più ambizioso rispetto a quello originale.
La costruzione della Cattedrale continuò per molti secoli,
e, ancora oggi, è oggetto di continui restauri e manutenzioni.
Indiscusso capolavoro architettonico ed artistico,
di stile prevalentemente neoclassico e neogotico,
il Duomo di Milano contiene anche un Grande Museo che ospita il Tesoro del Duomo,
una ricchissima collezione di opere d'arte di oreficeria e capolavori artistici
che testimoniano l'intera storia della Cattedrale.
Pensate che ogni anno visitano il Duomo di Milano più di 6 milioni di persone.
E al primo posto, signore e signori, rullo di tamburi, non poteva che esserci il magnifico Colosseo,
uno dei più famosi simboli di Roma e d'Italia.
Originariamente conosciuto come Anfiteatro Flavio, il Colosseo è il più grande anfiteatro del mondo,
in grado di contenere fino a 87 mila spettatori.
Dichiarato Patrimonio dell'Umanità già nel 1980, insieme al centro storico di Roma,
nel 2007 è stato anche inserito tra le Nuove Sette Meraviglie del Mondo.
La sua costruzione fu iniziata dall'imperatore romano Vespasiano nel 71 d.C.
e l'edificio fu inaugurato per la prima volta dall'imperatore Tito nell'80 d.C.
Le misure del Colosseo sono incredibili:
con un perimetro di ben 527 metri e un'altezza di 48,5 metri,
l'imponenza della struttura è indiscutibile.
Se siete stati a Roma lo ricorderete sicuramente benissimo!
Il nome "Colosseo" si diffuse solo a partire dal Medioevo
e deriva dalla parola latina "colosseum",
ovvero "colossale", "enorme", "imponente", riferito proprio alla magnificenza dell'anfiteatro.
Anticamente era usato per gli spettacoli dei gladiatori e per altri manifestazioni pubbliche,
come ad esempio le rappresentazioni teatrali basate sulla mitologia classica
Nel 2018 il Colosseo, il Foro Romano e il colle Palatino
hanno ottenuto in totale più di 7 milioni di visitatori da tutto il mondo.
Insomma, se state pianificando un viaggio in Italia, avete soltanto l'imbarazzo della scelta!
Questi erano, secondo noi, quei monumenti da visitare almeno una volta nella vita,
ma in realtà l'Italia è tutta ricca di bellezze, quindi la lista è potenzialmente infinita!
Infatti, abbiamo realizzato uno splendido video sui luoghi più sconosciuti,
ma che meritano di essere visitati, dell'Italia. Non perdetevelo!
Il link è come sempre qui in alto nella card o giù nella descrizione.
Questo è tutto! Però, se volete continuare a seguirci ogni giorno, potete farlo su Instagram Facebook e Twitter:
vi basterà cercare LearnAmo.
E non dimenticate anche di passare dal nostro sito
dove troverete tutte le altre lezioni di grammatica e di cultura italiana.
A presto, ciao ciao!
