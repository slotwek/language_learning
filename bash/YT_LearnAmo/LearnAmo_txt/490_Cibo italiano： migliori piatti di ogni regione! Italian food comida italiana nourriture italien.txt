WEBVTT
Kind: captions
Language: it
Ciao! Siete pronti per la lezione di oggi?
Niente libri! Vi serviranno soltanto tre strumenti:
una forchetta, un coltello ed un cucchiaio!
Impareremo i piatti regionali italiani che
tutti dovrebbero provare una volta nella vita.
Partiamo con... i tortellini! Ci troviamo
in Emilia-Romagna e si tratta di una pasta
ripiena con prosciutto, funghi o carne...
perfetta per il ragù o il brodo. Ma sapete
perché i tortellini hanno questa forma così
particolare? Dovete sapere che nel 1200 arriva
in una locanda una giovane donna molto bella.
Il proprietario della locanda la accompagna
in camera e, colpito dalla sua bellezza, rimane
a spiarla dalla serratura della porta. E,
quello che lo affascina di più è l'ombelico
della giovane donna. Per questo, al momento
di preparare la cena, decide di tirare la
sfoglia cercando di ricreare proprio la forma
dell'ombelico della donna. E poi, riempie
la sfoglia con della carne. Storia affascinante,
no?
Adesso ci spostiamo nel Lazio e, in particolare,
a Roma. Se state pianificando un weekend nella
capitale italiana, quello che non dovete assolutamente
perdervi è un buon piatto di carbonara. Uova
e guanciale sono gli ingredienti fondamentali,
insieme a formaggio pecorino e pepe. Solo
questi! Diffidate dalle imitazioni! Niente
panna, niente burro, niente aglio, niente
cipolla. Mi raccomando!
Ora, in una lista sui piatti tipici italiani,
ci deve essere per forza lei... la pizza!
Piatto tipico della Campania e di Napoli in
particolare, come saprete. Se volete rispettare
le tradizioni, dovete provare la pizza originale,
quella caratterizzata dai tre colori della
bandiera italiana: il rosso del pomodoro,
il bianco della mozzarella e il verde del
basilico. Si chiama “Margherita”. Noi
abbiamo anche realizzato un video proprio
sulla storia della pizza Margherita. In ogni
caso, ci sono molti tipi diversi di pizza,
ognuna con ingredienti molto particolari e
saporiti. Però, per favore, non ordinate
mai una pizza con l'ananas! Non è particolarmente
apprezzata dagli italiani!
Adesso il nostro menù prevede orecchiette
e rape. E qui gioco in casa, perché questo
è il piatto tipico della mia regione, la
Puglia. Si tratta di un piatto che unisce
bontà, semplicità e leggerezza. Infatti
le rape, che sono un tipo di verdura, sono
unite con questa pasta (che è una pasta fatta
a mano) che si chiama proprio “orecchiette”,
perché se vedete la forma ricordano un po'
delle piccole orecchie. Adesso in realtà
sono poche le persone che sanno ancora realizzare
questo tipo di pasta a mano. Però nel '500
quella di preparare le “recchjetedd” era
una dote matrimoniale molto importante per
le ragazze.
Se invece state progettando di trascorrere
l'estate in Sicilia, allora non potete affatto
rinunciare agli arancini. Si tratta di palle
di riso con ragù, piselli e formaggio, che
vengono impanate e poi fritte. Però a proposito
di questo piatto c'è una disputa antichissima:
arancini o arancine? Maschile o femminile?
Allora, dipende dalla zona e dalla forma,
perché nella zona di Palermo si chiamano
arancine (quindi al femminile) e hanno la
forma tondeggiante, proprio come un'arancia.
Invece, nella zona di Catania, così come
anche sui dizionari di italiano, si chiamano
arancini (quindi maschile) e gli arancini
hanno la forma di una goccia.
Dalla Sicilia ci spostiamo ora in Abruzzo,
dove piatto tipico sono gli arrosticini, secondo
a base di carne di pecora. La carne viene
tagliata a pezzettini molto piccoli e viene
cotta arrosto. Da qui il termine appunto “arrosticini”.
Secondo la leggenda, questo piatto è stato
inventato negli anni '30 del '900 da due pastori
abruzzesi. Questi due pastori avevano una
pecora un po' vecchia, quindi la sua carne
doveva essere molto dura, difficile da mangiare.
Per questo, i due pastori hanno deciso di
tagliare questa carne a pezzetti molto piccoli,
così che potesse essere mangiata più facilmente.
La Liguria e Genova in particolar modo sono
note invece per il pesto, una salsina realizzata
con basilico, pinoli, olio e aglio. Questa
è perfetta soprattutto se abbinata alla pasta
tipica di queste zone e cioè le trofie, una
pasta fresca arrotolata, che sembra quasi
un cavatappi. E secondo alcuni, le trofie
sono la versione povera degli gnocchi, perché
sono realizzate soltanto con acqua e farina.
Salendo invece un po' più su e arrivando
nella Valle d'Aosta, troviamo un piatto tipico
chiamato polenta concia. Già! Si tratta dell'unione
di polenta con un altro ingrediente tipico
di queste zone, che è la fontina, cioè un
tipo di formaggio. Ebbene, questo abbinamento
è perfetto per riscaldarvi durante le fredde
notti alpine.
E nel Veneto? Nel Veneto il piatto tipico
è “risi e bisi”. Questo piatto risale
alla cosiddetta Serenissima Repubblica di
Venezia ed era infatti proprio preparato per
il doge nel giorno di S. Marco, cioè il 25
aprile. Questo piatto è una via di mezzo
tra un risotto ed una minestra. Gli ingredienti
principali? Come dice il nome stesso, “risi”
(cioè riso) e “bisi” (cioè piselli).
Ah a proposito! Fatemi sapere nei commenti
quali sono i piatti tipici del vostro paese,
della vostra regione!
Invece i canederli sono il piatto trentino
per eccellenza, quello che trovate in tutti
i ristoranti proprio in Trentino-Alto Adige.
Però, devono il loro nome alla tradizione
tedesca e bavarese in particolare, dove sono
chiamati “knödel”. Si tratta di piccole
palline di pane, impastato con vari ingredienti
che cambiano un po' da zona a zona, ma sono
principalmente speck, erba cipollina, formaggio...
Invece se scendiamo nel sud ed in particolare
in Basilicata, da provare sono le cosiddette
lagane e ceci. Le lagane sono un tipo di pasta,
di pasta fresca, quasi come delle tagliatelle,
ma più spesse di circa 2 o tre centimetri.
Sono ottime abbinate ai ceci e alla salsa
di pomodoro. Sono perfette soprattutto per
una fredda sera invernale. Provare per credere!
Invece, se ci spostiamo in Piemente, sapete
cosa c'è? La bagnacauda. È un condimento
fatto con aglio, olio e acciughe, che accompagna
verdure sia cotte che crude. E questo piatto
ha una lunga tradizione alle spalle e cioè
risale al medioevo addirittura. Quando, cioè,
i contadini e le persone più povere cercavano
riparo dal freddo e dalla fame proprio in
questo piatto.
Invece, il pane frattau è un piatto tipico
della Sardegna. Si tratta di fette di pane
carasau (che è il pane tipico sardo) alternate
a sugo di pomodoro e formaggio pecorino. Mhh!
Sopra invece si mette, per completare l'opera,
un uovo cotto nel brodo di pecora. Il risultato
finale è questa delizia che trovate accanto
a me.
Se invece volete assaggiare il frico, dovrete
andare in Friuli-Venezia Giulia, dove appunto
potrete mangiare questa frittata a base di
formaggio, burro e patate. E la sua tradizione
risale ancora una volta a contadini e boscaioli,
che portavano questo piatto con loro quando
andavano a lavorare nei campi. Quindi, come
vedete, la maggior parte delle ricette tipiche
italiane sono dei piatti semplici, dei piatti
poveri. Quindi la ricchezza della cucina italiana
sta proprio nella povertà, nella semplicità
dei suoi piatti.
Invece se cercate qualcosa di più esplosivo,
beh, vi consiglio di fare un giro in Calabria
e assaggiare i filei alla 'nduja. E cioè,
una pasta tipica calabrese unita ad un salame
molto particolare, la 'nduja, che, pensate,
si può spalmare! Attenzione però, è molto...
piccante!
Se invece vi trovate in Lombardia, dovete
assolutamente provare il risotto alla milanese,
che ha un caratteristico colore dorato (grazie
allo zafferano) e dà un po' l'idea di ricchezza,
non è vero?
La sua ricetta risale al '500. Infatti, c'era
l'assistente di un pittore che amava particolarmente
il colore dello zafferano, tanto che al matrimonio
della figlia del suo capo si mise d'accordo
con il cuoco per aggiungere lo zafferano al
risotto che sarebbe stato servito al banchetto
(un risotto fatto soltanto con il burro).
Il risultato? Un grande successo, che continua
ancora oggi.
Se invece passate dall'Umbria, dovete assaggiare
la salsiccia di Norcia. Infatti il territorio
dell'Umbria è pieno di montagne, quindi si
presta perfettamente alla pastorizia. Però
gli abitanti di queste zone hanno dovuto trovare
un sistema, chiaramente, per poter conservare
la carne. Da qui, la deliziosa salsiccia tipica
proprio della città di Norcia.
Invece, le olive ascolane sono un piatto tipico
delle Marche. Si tratta di olive ripiene di
carne e poi fritte. E risalgono all'800, quando
i cuochi delle grandi famiglie nobili decisero
di sfruttare la carne, la tanta carne che
avevano a loro disposizione e hanno dato vita
a questo piatto.
Per esaltare invece la Toscana, ho scelto
la panzanella, un piatto molto fresco, colorato,
perfetto per l'estate, che era menzionato
anche da Boccaccio (che lo definiva “pan
lavato”). Si tratta infatti di pane raffermo
ammorbidito con acqua, a cui si aggiungono
i gusti e i colori di cipolla rossa, basilico,
olio d'oliva, aceto...
E ultimo, ma non per questo meno importante,
il Molise, dove troviamo la cosiddetta composta
molisana. Anche qui un piatto fresco, colorato
ed estivo. Si tratta appunto di un composto,
quindi di una serie di ingredienti: peperoni,
uova sode, pomodori, cetrioli, capperi...
Il tutto decorato e condito con i tipici taralli
molisani, chiamati “vescottera”.
Ebbene, questo era l'ultimo piatto per oggi.
Spero di non avervi messo troppa acquolina
in bocca! E spero anche questa nuova tipologia
di video vi sia piaciuta! Come sempre, lasciate
un commento, così posso preparare altri video
culturali per voi, per poter scoprire tutte
le tradizioni del Belpaese. Alla prossima!
