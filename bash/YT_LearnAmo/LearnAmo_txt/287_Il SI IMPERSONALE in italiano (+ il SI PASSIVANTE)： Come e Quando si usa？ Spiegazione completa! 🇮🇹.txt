WEBVTT
Kind: captions
Language: it
Ciao a tutti e bentornati su LearnAmo! Le lezioni di italiano con i miei studenti
mi hanno fatto notare che se c'è qualcosa che crea confusione a chi impara l'Italiano,
anche agli studenti più avanzati, [però, a volte, anche a qualche italiano] è il cosiddetto:
SI "impersonale",
soprattutto perché ha delle regole di formazione un po'
particolari e apparentemente senza senso.
Eh già, forse al presente potrebbe sembrare facile, ma al passato? Si dice: "SI è
andato", o "SI è andati" o "SI sono andati"?
O, ancora, cosa succede se c'è un altro pronome? Si dirà: "SI lo fa" oppure "se lo fa" o, ancora,
"lo SI fa"?
In questo video, cercherò di spiegare in maniera chiara ed esaustiva
tutto, ma proprio tutto, quello che c'è da sapere sul cosiddetto SI
"impersonale". [sigla]
Allora, iniziamo subito col dire che
il SI "impersonale" è usato per parlare, in maniera distaccata,
di eventi o situazioni che non riguardano qualcuno in maniera particolare, ma riguardano piuttosto
un soggetto "indefinito",
"generale", "non specifico".
Viene spesso utilizzato per parlare di cose che riguardano
tutte le persone ed è impiegato tanto nel linguaggio parlato,
quanto in quello scritto, sebbene
prevalga in
quest'ultimo. Dunque, a differenza del SI "riflessivo", che si riferisce a una persona o un gruppo di persone specifiche,
il SI "impersonale"
sostituisce "la gente", "le persone",
"tutti" e si usa sempre e solo alla terza
persona, singolare o plurale, con l'ausiliare "essere".
Vediamo ora, nel dettaglio,
tutti i casi in cui possiamo usare il SI "impersonale" e come farlo. 1) Con tempi
semplici (cioè composti da un solo verbo) come: presente, imperfetto,
futuro. Se il verbo è
transitivo e regge un oggetto diretto,
deve essere coniugato alla terza persona singolare,
se l'oggetto che regge è
singolare, o alla terza persona plurale,
se l'oggetto che regge è
plurale. Ma facciamo un po' di chiarezza con gli esempi.
"Alla festa SI BERRÀ
birra e SI
MANGERANNO panini".
Come potete notare in questo esempio, il tempo è futuro indicativo, quindi un tempo semplice, cioè
composto da un solo verbo. I verbi utilizzati, invece, cioè "bere" e "mangiare",
sono transitivi, ed entrambi reggono, nella frase considerata, un oggetto diretto.
L'oggetto di "bere" è "birra", che è singolare,
pertanto abbiamo usato la terza persona singolare: si BERRÀ.
Mentre l'oggetto di "mangiare" è "panini" che è plurale,
pertanto abbiamo usato la terza persona plurale: si MANGERANNO.
Vediamo un altro esempio con lo stesso principio.
"In vacanza SI PRENDE il sole e SI LEGGONO molti libri".
Attenzione però:
alcuni libri di grammatica
chiamano questo primo caso SI "passivante", perché l'oggetto diretto del verbo non è altro che il soggetto
di una frase passiva.
Ecco un esempio per chiarire meglio:
"Qui SI studia l'italiano" =
"qui l'italiano è studiato" (da qualcuno, da persona in generale non specificate).
2) Con tempi semplici: se il verbo è
intransitivo (cioè non regge un oggetto diretto) oppure è
transitivo ma non regge nessun oggetto in quella determinata frase,
il verbo del SI "impersonale" è sempre alla terza persona singolare.
Per esempio:
"in questo ristorante SI MANGIA molto bene!"
Come potete vedere, in questo esempio, il verbo utilizzato è lo stesso di prima,
"mangiare", che è transitivo ma, dal momento che non ha un
oggetto, in questa frase, si coniuga sempre alla terza persona singolare.
Ma vediamo, anche, un esempio con un verbo intransitivo:
"D'estate SI VA al mare".
Facile, no?
Andiamo avanti.
3) Con tempi semplici di verbi riflessivi, che già hanno un "si" (pronome
riflessivo) alla terza persona singolare,
non c'è una ripetizione (si si),
bensì si deve usare la combinazione CI SI!
In questo caso, il verbo è sempre
singolare, anche se seguito da un oggetto plurale.
Per esempio: "in vacanza CI SI ALZA sempre tardi".
"Prima di mangiare, CI SI LAVA le mani".
4) Con tempi composti (cioè formati da due verbi) come: passato prossimo, trapassato
prossimo, futuro anteriore...
le cose si complicano un pochino,
soprattutto con la concordanza del participio passato.
Ma cerchiamo di fare subito chiarezza:
se il SI "impersonale" precede un verbo che ha
generalmente come ausiliare il verbo "essere"
(come un verbo di movimento o di stato, un verbo riflessivo o passivo),
allora il participio passato
finisce con -i (o -e se si parla di sole donne).
Per esempio: "si può mangiare
solo se prima CI SI è lavatI le mani".
"Se SI è statE lasciatE, bisogna andare dal parrucchiere e farsi belle!"
"Quest'estate SI è andatI in Portogallo". Se il SI "impersonale" precede un verbo
intransitivo che ha generalmente come ausiliare il verbo "avere"
(come ridere o camminare) o un verbo transitivo
ma senza oggetto,
allora il participio passato
termina sempre con -o.
Per esempio: "era un film triste e non SI è risO per niente!"
"Alla festa del direttore SI è mangiatO veramente bene!"
Se il SI "impersonale" precede un verbo transitivo
seguito da un oggetto
diretto, allora il participio passato va concordato con l'oggetto
(quindi può finire in -o, -a, -i, -e).
In questo caso, se l'oggetto è plurale, anche il verbo "essere" sarà plurale.
Per esempio: "non so lì ma qui non SI è vistA nemmeno una persona".
"Il colpevole non è stato catturato perché non SI sono analizzatE bene tutte le prove".
"Purtroppo per questa patologia non SI sono ancora fattI dei progressi".
Se il SI "impersonale"
precede un verbo
copulativo (cioè uno di quei verbi che non ha senso da solo, ma che crea un legame tra il soggetto
e un nome o un aggettivo, come "essere", "sembrare",
"diventare", "nominare"...),
allora il participio passato
termina con -i (o -e se si parla di sole donne).
Per esempio: "una volta che SI è diventatI ricchI, la vita diventa più facile".
"Se SI è statE amichE, si è andate almeno una volta a pranzo fuori insieme".
Infine, dobbiamo vedere il caso 5) in cui si usa il SI
"impersonale" con un altro pronome riferito allo stesso verbo. Cosa succede in questo caso? Ebbene,
l'altro pronome va prima del SI, secondo l'ordine: pronome + Si + verbo.
Per esempio:
"quando si fa la cena? LA SI FA quando tutti sono tornati a casa".
"Si è andati in vacanza a Parigi l'anno scorso e CI SI È ANDATI per celebrare un anniversario di matrimonio".
"Non si dovrebbero avere dubbi sulle torte: LE SI È FATTE bene!"
"Non MI SI DEVE prendere in giro! Né ora né mai! O ci saranno conseguenze!"
Fuu... Come è andata? Ho cercato di essere il più chiara possibile, però se ci sono ancora dei dubbi, o delle domande,  fatemele pure nei
commenti!
Ma non vi spaventate: è solo una questione di pratica e i miei studenti lo possono confermare!
Infatti, una volta che si comincia a usare il SI "impersonale" non lo si dimentica più!
Se invece, adesso, dopo tutto questo stress e
tutte queste informazioni, volete rilassarvi un pochino, potete farlo con un programma italiano;
quindi, prima andate a guardare il nostro video dedicato proprio ai 10 Programmi Televisivi Italiani che dovete, assolutamente,
guardare...
soprattutto in questi giorni in cui passiamo molto più tempo a casa! Come sempre, trovate il link qui in alto, sulla card, o nella descrizione.
Ah, e se ancora non lo avete fatto, non dimenticate di seguire LearnAmo anche sui social: su Instagram, su Facebook e su Twitter.
Io vi aspetto nel prossimo video! Ciao!
