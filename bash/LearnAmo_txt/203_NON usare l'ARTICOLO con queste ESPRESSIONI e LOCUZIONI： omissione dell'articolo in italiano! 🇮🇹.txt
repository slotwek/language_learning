WEBVTT
Kind: captions
Language: it
Quando la preposizione "con" introduce
concetti astratti, generalmente, non si 
utilizza l'articolo. "Con pazienza", "con
forza", "con passione". Quando invece 
introduce oggetti concreti,
generalmente, prende l'articolo. Ciao a 
tutti e bentornati su LearnAmo. In
questo video ci andremo ad occupare di
tutti quei casi in cui non bisogna
utilizzare l'articolo
all'interno di locuzioni verbali o avverbiali
all'interno di espressioni più o
meno fisse, chiaramente introdotte da una
preposizione. Ok, ok, non vi spaventate.
Forse adesso vi può sembrare tutto
confuso, ma rimanete con me e vedrete che
tutto sarà più chiaro,
ve lo garantisco. Alla fine del video, poi,
troverete anche una specie di storiella,
un monologo, con tantissimi esempi utili.
Quindi rimanete con me, ce la potete fare
e ci vediamo dopo la sigla.
Per facilitare la spiegazione e la
vostra memorizzazione ho deciso di
suddividere le varie espressioni a
seconda della preposizione da cui sono
introdotte. Eh sì, le preposizioni, queste
grandi amiche di chi impara l'italiano
come una lingua straniera.
In ogni caso vi fornirò tutte le
espressioni idiomatiche, le espressioni
fisse, con ogni singola preposizione, con
il loro rispettivo significato. Purtroppo
non c'è altro modo di ricordarle se non
imparandole a memoria.
Il mio consiglio, quindi, è quello di
mettere pausa al video non appena
compariranno tutte le espressioni sullo
schermo e di segnarvele da qualche
parte: sulle note del vostro cellulare,
sul vostro quaderno degli appunti, per
poi andare a rileggere e a ripassare di
tanto in tanto. Un altro buon consiglio
che sento di darvi è quello di non
impararle da sole, ma di impararle
sempre insieme a un verbo, così che
possiate imparare già una frase completa
e pronta per l'utilizzo. Ma, fatte tutte
queste premesse, cominciamo subito con la
preposizione "di". Non prendono l'articolo
tutte quelle espressioni di modo
introdotte da "di", come: "di corsa", "di fretta",
"di testa", "di proposito", "di base", "di norma". E
anche le espressioni di causa introdotte
da "di": "di vertigini", "d'asma", "di cancro", "di
diabete", "di fame", "di sete", "di stenti", "di
crepacuore", "di freddo", "di caldo". Passiamo
invece alla preposizione "a", che può
introdurre per esempio espressioni di
quantità: "a quintali", "a bizzeffe". Ma anche
espressioni di modo: "a piedi", "a spasso", "a
gambe levate", "a tutto gas", "a tutta birra", "a
gonfie vele", "a caso", "a casaccio",
"a proposito", "a modo", "a stento", "a fatica", "a
malapena", "a malincuore", "a occhio", "a
sentimento", "a naso", "a rotoli". Ci sono poi
anche delle espressioni doppie, in cui la
preposizione "a" è frapposta tra due
sostantivi identici: "faccia a faccia", "poco
a poco",
"mano a mano", eccetera.
Passiamo invece alla preposizione "da", che
introduce molte espressioni fisse,
chiaramente senza articolo, come per
esempio: "da piccolo", "da bambino", "da padre",
"da tutore", "da guida". Spesso queste
espressioni fisse introdotte da "da" sono
sempre accompagnate ad un determinato
sostantivo: "occhiali da vista", "costume da
bagno",
"vestito da sera", "scarpe da tennis", "tuta da
ginnastica", "pista da ballo", "sala da pranzo",
"cane da compagnia", "bastone da passeggio",
eccetera. Con la preposizione "in", quando
questa introduce complementi di luogo,
spesso non si utilizza l'articolo,
ma ovviamente ci sono anche molte altre
espressioni fisse, introdotte proprio
dalla preposizione "in", che non prendono
l'articolo. Per esempio: "in realtà",
"in effetti", "in pratica", "in teoria", "in
concreto", "in astratto", "in fondo", "in genere",
"in poche parole", "in orario",
"in tempo", "in futuro", "in anticipo", "in
ritardo", "in parte", "in stallo", "in assenza" o
"in mancanza di", "in presenza", "in giro", "in
fretta", "in fretta e furia", "in modo da", "in
modo", "in tutta sincerità", "in caso". Passiamo
invece alla preposizione "con". In
particolare, qui dovete sapere che quando
la preposizione "con" introduce concetti
astratti, generalmente, non si utilizza
l'articolo: "con pazienza", "con forza", "con
passione". Quando, invece, introduce oggetti
concreti,
generalmente, prende l'articolo: "con le
mani", "con la testa", "col coltello" e così
via.
Per quanto riguarda invece la
preposizione "su", dovete sapere che ci
sono pochissimi casi in cui la
preposizione "su" introduce un sostantivo
non preceduto da articolo,
pochissimi.
Come per esempio: "su suggerimento di", "su
consiglio di", "su proposta di". Passando
invece alla preposizione "per", dovete
sapere che ci sono diverse espressioni
introdotte da questa preposizione e che
non prendono l'articolo. Per esempio? "Per
esempio", "per caso", "per scherzo", "per gioco",
"per amore", "per semplicità", "per fortuna",
"per contro", "per tempo", "per ora", "per cena",
"per pranzo", "per colazione".
Vi sono poi espressioni negative, del
tipo:
"neanche per sogno", "nemmeno per idea",
"neanche per scherzo", "neanche per sbaglio".
Per quanto riguarda invece le
preposizioni "tra" e "fra", dovete sapere che,
quando queste sono seguite dal
sostantivo, il sostantivo è sempre
introdotto da un articolo. Come promesso
adesso vediamo invece un monologo che
contiene tutta una serie di esempi utili,
che vi consiglio magari di memorizzare,
così che li abbiate già pronti per
l'utilizzo. Ecco qui. Ciao Ste! Ti disturbo?
Scusami, so che sei di fretta, ma ti
chiamo per un'emergenza: in pratica sono
a piedi davanti al parrucchiere e sul
tetto del palazzo di fronte c'è un
cagnolino che non riesce più a scendere,
fuori ci sono 2 gradi, quindi starà
morendo di freddo e probabilmente anche
di fame. Ogni tanto abbaia, ma a fatica,
non so come sia finito lì sopra,
probabilmente era a spasso col padrone e
per caso è finito nel palazzo. Anche se
in tutta sincerità non so proprio come
sia potuto arrivare sul tetto... Sono qui
che lo guardo a malincuore da un quarto
d'ora ormai, spero solo che non soffra di
vertigini...
Per fortuna qui vicino c'è la stazione
dei vigili
del fuoco, li ho appena chiamati
e spero arrivino in tempo...
In poche parole, ti chiamo solo per dirti
che non so se riuscirò ad arrivare in
orario per cena, in caso inizia pure a
mangiare senza di me.
Per ora la situazione è in stallo, ma spero
si risolva presto e spero veramente che
non capiti mai più in futuro! Anche
perché di norma qui non succede mai
nulla di strano.
Ed eccoci arrivati alla fine di questo
video.
Sperando che siano riusciti a recuperare
il povero cagnolino,
io spero che questo video vi sia stato
utile, vi abbia chiarito un po' le idee.
Ovviamente so che le cose da memorizzare,
le espressioni da memorizzare, sono
parecchie, ma non vi preoccupate,
prendetevi il vostro tempo, cercate di
praticare il più possibile, non imparate
liste lunghissime di espressioni, cercate
piuttosto di impararle all'interno di un
contesto e usatele più che potete. Se
sbagliate?
Non importa! La prossima volta farete
meglio, garantito. Provate inoltre a
scrivermi nei commenti alcune frasi che
vi riguardano, alcune frasi vere per voi,
utilizzando alcune di queste espressioni
che vi ho dato oggi.
Se ancora non lo avete fatto vi ricordo
che la prima parte di questo video è,
come sempre, qui in alto nella card o giu
nella descrizione, e lì ci occupiamo
proprio delle regole, cioè, quali sono
quei casi in cui non si utilizza
l'articolo davanti ai nomi.
Se invece volete ripassare alcuni
argomenti di grammatica o avere maggiori
informazioni sulla cultura italiana, vi
ricordo che potete farlo sul sito
www.learnamo.com, ma LearnAmo vi aspetta anche
su Instagram, su Facebook, su Twitter, su
TikTok e su Pinterest, con tante altre
cose interessanti e contenuti utili,
divertenti
e nuovi, esclusivi. Io vi aspetto invece
prestissimo qui su YouTube.
Ciao ciao!
