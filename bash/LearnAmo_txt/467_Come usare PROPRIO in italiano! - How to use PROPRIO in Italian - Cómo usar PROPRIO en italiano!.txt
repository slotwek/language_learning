WEBVTT
Kind: captions
Language: it
Mmm...
Oggi non so proprio che lezione fare!
Rocco ha già fatto il proprio dovere con
la lezione su “macché”!
Ora tocca a me...
Ho avuto proprio una bella idea!
Dunque, come avrete sicuramente intuito, la
nostra lezione di oggi sarà su questa parola:
proprio (che gli italiani usano davvero molto
spesso, però ha più di un significato...
quindi, oggi, gli scopriamo tutti!)
Partiamo con il primo significato.
PROPRIO può sostituire gli aggettivi possessivi
di terza persona singolare (quindi, suo, sua,
suoi, sue - chiaramente declinandolo) e terza
persona plurale (loro), ma solo quando si
riferisce al soggetto della frase!
Vediamo subito qualche esempio: “Miriam
guida la propria auto” (significa che Miriam
guida la sua auto, quindi l’auto è di proprietà
di Miriam - soggetto della frase - quindi
possiamo utilizzare “proprio” invece dell’aggettivo
possessivo di terza persona singolare: suo).
Stessa cosa qui: “Luca e Matteo amano le
proprie fidanzate!”
(cioè loro amano le loro fidanzate, quindi
le fidanzate, chiaramente, sono di Luca e
Matteo, che sono i soggetti della frase).
“Anna è gelosa del proprio fidanzato”
(stessa, identica, cosa: il fidanzato è di
Anna, quindi chiaramente possiamo sostituire
“suo” con “proprio”).
Quando, invece, non possiamo usare PROPRIO?
Vediamo subito un esempio: “Prendi i suoi
gioielli”, il soggetto, è chiaro, è TU
(tu prendi).
I suoi gioielli: in questo caso, però, i
gioielli non sono del soggetto, cioè non
sono di “tu”, ma i gioielli sono suoi
(quindi, saranno sicuramente di un lui o di
una lei), perciò non possiamo sostituire
“suoi” con “propri” (infatti, vi ho
sbarrato questa frase perché è sbagliata:
non possiamo dire “prendi i propri gioielli”,
non ha senso!).
Vedete invece qui la differenza: “Prende
i suoi gioielli” (il soggetto è LUI o LEI).
“Prende i suoi gioielli”, quindi i gioielli
sono di “lui” o “lei”, cioè proprio
del soggetto!
Quindi possiamo sostituire “suoi” con
“propri”, quindi la frase “prende i
propri gioielli” è giusta e ha lo stesso,
identico, significato della frase precedente.
Sono sicura che vi starete chiedendo: ma a
cosa serve PROPRIO se abbiamo già gli aggettivi
possessivi?
E la risposta è: PROPRIO serve ad evitare
equivoci!
In che senso?
Ve lo spiego subito!
“Paolo dà a Giulio il suo libro”, ora
io vi chiedo: di chi è il libro?
Di Paolo o di Giulio?
Sono sicura che il 50% di voi risponderà
di Paolo, mentre l’altro 50% risponderà
di Giulio... e io non posso dire che una parte
di voi ha ragione, mentre l’altra ha torto...
perché effettivamente da una frase del genere
non possiamo capire di chi sia evidentemente
il libro ed è per questo che utilizziamo
PROPRIO quando vogliamo sottolineare che la
proprietà è del soggetto della frase, quindi
se io dico “Paolo dà a Giulio il proprio
libro” non ho alcun dubbio: il libro è
di Paolo!
Ancora, c’è un altro caso in cui utilizziamo
PROPRIO con questo significato, cioè al posto
di un aggettivo possessivo di terza persona
singolare o plurale... e cioè quando il soggetto
non è determinato, cioè mi sto riferendo
ad un entità non precisa!
Allora, vediamo qualche esempio: “Ognuno
deve fare il proprio dovere” (quindi “ognuno”:
non mi sto riferendo a una o più persone
in particolare). “... deve fare il proprio
dovere”, come vedete, dobbiamo utilizzare
PROPRIO, però avrete sicuramente notato che
vi ho messo anche la variante con “suo”,
cioè “ognuno deve fare il suo dovere”,
perché?!
Allora, grammaticalmente parlando, la forma
corretta sarebbe quella con PROPRIO, però
sicuramente vi capiterà di sentire o leggere
frasi come “ognuno deve fare il suo dovere”
e io non posso dirvi che sia del tutto sbagliata
perché ormai sempre più spesso frasi di
questo genere vengono accettate... però il
mio consiglio è di usare PROPRIO, in questo
caso, perché farete una più bella figura!
Vediamo qualche altro esempio: “Tutti hanno
la propria opinione”, cioè tutti hanno
la loro opinione.
“Ciascuno prenda le proprie cose”, cioè
ciascuno prenda le sue cose.
Tutto chiaro fin qui?
Adesso vediamo un’altra questione molto
importante, cioè PROPRIO, ancora con questo
primo significato, utilizzado quando il verbo
è IMPERSONALE!
Allora, diremo per esempio: “È importante
ascoltare il proprio istinto”.
“Bisogna dare sempre il proprio contributo”
o, ancora, “È necessario capire i propri
sentimenti”.
In tutti questi casi non c’è una persona
specifica, appunto, perché il verbo è impersonale,
quindi se abbiamo bisogno di indicare il possesso
utilizzeremo PROPRIO e quindi fate molta attenzione:
con i verbi impersonali non possiamo sostituire
“proprio” con gli aggettivi possessivi
di terza persona singolare e plurale.
Non perché sia sbagliato, ma perché queste
frasi con verbi impersonali seguite da aggettivi
possessivi assumono un significato leggermente
diverso, vediamo infatti questa frase che
vi ho messo, appunto, da parte: “bisogna
capire i suoi sentimenti”.
Ebbene, il significato di questa frase è
diverso dal significato di “È necessario
capire i propri sentimenti”.
Se io dico: “È necessario capire i propri
sentimenti” significa che ognuno deve cercare
di capire i propri sentimenti, quindi io devo
cercare di capire i miei sentimenti, lui deve
cercare di capire i suoi sentimenti e così
via...
Se io invece dico “bisogna capire i suoi
sentimenti” voglio dire che tutti, o comunque
ognuno, deve capire i sentimenti di una terza
persona, cioè di lui o di lei.
È chiara la differenza?
“È necessario capire i propri sentimenti”
= “ognuno deve capire i suoi propri sentimenti”;
ma “bisogna capire i suoi sentimenti”
significa che tutti devono capire i sentimenti
di una persona: un lui o una lei.
Passiamo al secondo significato della parola
PROPRIO.
Utilizziamo PROPRIO con la funzione di enfatizzare,
rafforzare il signficato di aggettivi, pronomi,
verbi, nomi...
Per esempio: “questo film è proprio bello!”,
cioè “questo film è davvero - veramente
- bello!”
(per enfatizzare).
Oppure: “Oggi mi sento proprio male!”,
cioè “mi sento veramente - davvero - uno
schifo!”.
O ancora: “Non ho proprio voglia di andare!”,
quindi “non ho affatto - non ho davvero
- voglia di andare.. per niente!”;
“Non credo proprio che lo sapesse”, cioè
“non credo affatto - non credo davvero - che
lo sapesse!”.
O ancora: “Sei proprio tu?”, cioè “sei
davvero - sei veramente - tu?”.
Quindi, come vedete, lo utilizziamo per, appunto,
enfatizzare, come dicevamo prima, sia aggettivi,
sia avverbi, sia pronomi, sia verbi e così
via...
Infine, ecco il terzo significato di PROPRIO.
Quando si trova insieme alla preposizione
IN: “in proprio”.
Cosa significa?
Si usa per indicare che qualcuno ha un’attività
autonoma, cioè non è dipendente di nessuno... quindi
è, appunto, imprenditore: lavora per sè stesso
con un’attività che ha creato lui stesso!
Quindi, “Angela lavora in proprio” (magari
ha aperto un negozio o qualcosa del genere).
“Gianni si è messo in proprio” (“mettersi
in proprio” è la giusta collocazione per
indicare, appunto, il passaggio a questo tipo
di lavoro) oppure “è un lavorarore in proprio”.
Facile, non è vero?
Spero che adesso tutti i segreti della parola
PROPRIO non siano più segreti per voi!
Se volete accertarvi di aver davvero capito
tutto, passate dal nostro sito per fare gli
esercizi!
Io invece vi aspetto in un prossimo video! Ciao, ciao!
