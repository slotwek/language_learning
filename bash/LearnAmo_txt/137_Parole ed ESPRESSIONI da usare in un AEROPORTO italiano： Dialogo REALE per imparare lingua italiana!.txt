WEBVTT
Kind: captions
Language: it
Salve a tutti e benvenuti a bordo di…
VoliAmo: la compagnia aerea di LearnAmo. 
Preghiamo i passeggeri di allacciarsi
le cinture e prepararsi alla partenza.
In questo volo, impareremo insieme
le parole e le espressioni italiane più comuni,
utilizzate in aereo e in aeroporto.
Vi ricordo che le uscite di sicurezza
sono a portata di click,
ma speriamo che rimarrete con noi
fino alla fine.
Buon viaggio.
Il check-in è la prima cosa da fare,
quando si arriva in aeroporto.
Si tratta di un controllo sul passeggero
e sui suoi bagagli.
- Buongiorno, qual è la sua destinazione?
- Buongiorno a lei, vado a Milano.
- Ha già fatto il check-in online?
- Sì.
Mi può mostrare la carta d'imbarco,
per favore?
Ecco a lei. Però mi chiedevo,
sarebbe possibile cambiare il mio posto?
Ho un posto corridoio,
ma ne vorrei uno finestrino,
sempre se fosse possibile.
Mi dia un attimo così controllo.
Posso vedere il suo passaporto?
- Certo, eccolo.
- Grazie.
Controllo,
vediamo se c'è qualche posto libero.
Sì, c'è un posto libero, a quanto pare.
Quindi lei può avere
il suo posto finestrino.
Desidera anche una copia cartacea
della sua carta d'imbarco?
No, no. Non è necessario.
D’accordo.
Deve imbarcare qualche bagaglio?
Sì, ho un bagaglio da stiva.
Prego, lo posi pure qui sulla bilancia,
così posso mettergli l'etichetta.
Io ho uno scalo a Roma.
Dovrò ritirare il bagaglio lì
e poi fare un altro check-in?
No. Il suo bagaglio arriverà
direttamente a Milano,
quindi dovrà ritirarlo lì.
Ha anche un bagaglio a mano, vero?
- Sì, eccolo.
- Perfetto.
Le misure sono quelle
richieste dalla nostra compagnia
e questa è l'etichetta, che può
attaccare sul suo bagaglio a mano.
Il suo posto è 26D Gate A
e l'imbarco comincia alle 15:30.
- Grazie mille.
- Buon viaggio.
La destinazione è il luogo
in cui l'aereo arriva.
Quello che indica la fine del volo.
Il check-in online è esattamente
la stessa procedura
che si fa non appena
si arriva in aeroporto.
Ma la differenza è che la si può fare
comodamente dalla propria casa
al computer, anche molto tempo
prima del volo effettivo.
Con questa procedura,
vengono controllati i propri documenti
e si riceve un pdf,
con la propria carta d'imbarco.
La carta d'imbarco è
il documento necessario,
per salire a bordo dell'aereo.
Si riceve solo
dopo aver effettuato il check-in,
e contiene tutte
le informazioni necessarie,
per potersi, appunto, imbarcare.
Informazioni come: il numero del gate,
l'orario di apertura dell'imbarco
e di chiusura dell'imbarco,
il numero del proprio posto a sedere,
la città di partenza
e quella di destinazione,
il numero del volo,
il nome del passeggero e la data.
Sull’aereo, il posto corridoio è quello
che si trova dalla parte del corridoio.
Il posto finestrino, invece,
è quello che si trova
dal lato del finestrino.
Qualche volta,
soprattutto negli aerei più grandi,
tra questi due c'è
anche un posto centrale.
Il passaporto o eventualmente
anche la carta d'identità sono
i documenti che vengono
richiesti a un passeggero,
per confermare la sua identità,
prima di un volo.
La copia cartacea
della carta d'imbarco non è altro
che il foglio fisico. Di carta, appunto.
Prima esisteva solo quella, ma ormai
essendo tutto digitale è sufficiente
avere la propria carta d'imbarco
sullo smartphone.
Imbarcare un bagaglio significa
lasciarlo al check-in
e non portarlo con sé sull'aereo.
È quello che si fa
con i bagagli da stiva,
che appunto vengono messi dagli addetti,
nella stiva dell'aereo.
Quella parte a cui i passeggeri
non hanno accesso.
Il bagaglio che il passeggero può
portare con sé sull'aereo invece,
si chiama: bagaglio a mano.
Generalmente, deve essere
sufficientemente piccolo
per poter entrare nella cappelliera,
che è lo spazio sopra i sedili,
dedicato proprio a questo uso:
a conservare i bagagli a mano.
L'etichetta è un cartellino
contenente i dati del volo
che permettono di riconoscere
o classificare un bagaglio.
Lo scalo è una sosta intermedia,
tra il luogo di partenza
e quello di destinazione.
Quando c'è uno scalo,
il volo non è diretto.
Questo significa che il passeggero
dovrà prendere il primo aereo,
scendere allo scalo
e poi prendere un secondo aereo.
Il gate è una piccola sala d'attesa,
a cui si accede dopo aver superato
i controlli di sicurezza
e prima dell'imbarco
vero e proprio sul volo.
L'imbarco è la sistemazione
a bordo dell'aereo,
dei vari passeggeri e dei loro bagagli.
Nel caso che abbiamo appena visto,
al check-in tutto è andato bene.
Tutto è filato liscio.
Ma potrebbe capitare,
che qualche volta ci siano dei problemi.
Quali problemi ci potrebbero essere
al check-in? Vediamo.
Mi dispiace, ma il suo bagaglio supera
il limite massimo di peso consentito
dalla nostra compagnia aerea,
che è di 23 kg. Il suo pesa 27 kg.
Quindi dovrebbe togliere
qualcosa dall'interno
oppure pagare il sovrapprezzo,
per il peso in eccesso.
Accidenti…
A quanto ammonta il sovrapprezzo?
50€. Per un peso fino a 32 kg.
Un po’ costoso.
Ma purtroppo non posso
togliere nulla dal mio bagaglio,
quindi mi vedo costretta a pagare.
In questo caso, il problema era
il bagaglio troppo pesante.
Il limite massimo di peso consentito è
il peso massimo
che un bagaglio da stiva può avere,
per essere compreso
nel prezzo del biglietto.
Questo dipende dalle compagnie aeree
ma generalmente è intorno ai 23 kg.
Se un bagaglio è più pesante di questo,
allora si dice che ha del peso in eccesso.
Il sovrapprezzo sono i soldi in più
che si dovranno pagare
al check-in in aeroporto,
se il proprio bagaglio
ha del peso in eccesso.
A quanto ammonta…?
È una delle forme,
che utilizziamo in italiano,
per chiedere il prezzo di qualcosa.
“A quanto ammontano
le spese condominiali?”
“A quanto ammonta
l’assicurazione per l'auto?”
E così via.
Potreste eventualmente anche fare
la domanda in maniera diversa.
“Quanto viene il sovrapprezzo?”
“Quant’è il sovrapprezzo?”
“Quanto costa il sovrapprezzo?”
Mi dispiace,
ma il suo volo subirà un ritardo.
Uff… Un ritardo di quanto?
Al momento…
il decollo è previsto per le 23.
Ci scusiamo per il disagio.
D'accordo, mi sembra che non ci sia
nulla che possiamo fare.
La ringraziamo per la sua comprensione.
In ogni caso,
la situazione può sempre cambiare.
Quindi può tenere sotto controllo
i tabelloni delle partenze,
per le ultime informazioni
e gli ultimi aggiornamenti sul suo volo.
Uno dei più grandi problemi
che potreste incontrare in aeroporto è
il ritardo del volo.
Per comunicarvelo potrebbero dirvi:
Il suo volo subirà un ritardo di…
un po’ di tempo.
Il suo volo ha/porta un ritardo…
Il suo volo decollerà con un ritardo…
Il decollo è la manovra
di partenza di un aereo.
Quando si stacca da terra
e prende il volo.
La manovra opposta invece,
cioè quella con cui un aereo scende
pian piano fino a toccare la terra,
è l'atterraggio.
Esistono, ovviamente, anche
i verbi corrispondenti: decollare e atterrare.
Che per la cronaca, prendono
il verbo essere nei tempi composti.
L’aereo È decollato.
L’aereo È atterrato.
Se la compagnia aerea ha
qualche problema, come un ritardo,
gli impiegati possono scusarsi a nome
della compagnia, con frasi del tipo:
“Ci scusiamo per il disagio”.
“Ci dispiace per l'inconveniente”.
“Siamo mortificati per l'accaduto”.
E qui potrebbero anche
aggiungere frasi come:
“la ringraziamo per la sua comprensione”.
“la ringraziamo per la sua pazienza”.
i tabelloni delle partenze, invece,
sono i grandi schermi
che riportano tutte le informazioni
e gli orari dei voli in partenza,
nelle prossime ore.
Esistono ovviamente anche
i tabelloni degli arrivi,
che sono quelli schermi che
generalmente consultano le persone,
che stanno aspettando
i loro cari all'aeroporto.
Sono mortificata, ma il suo volo è stato
Cancellato, a causa di una tempesta.
Ma io devo assolutamente
essere a Milano domani pomeriggio.
Qual è il prossimo volo disponibile?
Mi dia un attimo, controllo subito.
Dunque, c'è un volo domattina.
Se vuole posso cambiare il suo biglietto
e inserirla tra i passeggeri.
A che ora è il volo?
Alle 7:15.
D'accordo, lo prendo.
Ma per stanotte, ci sono per caso degli
alberghi nelle vicinanze dell'aeroporto?
Vorrei riposarmi un po’.
Per questo può rivolgersi al servizio di
assistenza clienti, che trova laggiù.
Lì riceverà tutte le informazioni utili.
In più, sempre lì, potrà fare richiesta
per ottenere dei buoni offerti
dalla nostra compagnia,
sia per l'albergo che per i pasti.
Un altro problema, che vi si potrebbe
presentare in aeroporto è
la cancellazione del volo.
Per comunicarvelo, vi diranno:
“il suo volo è stato cancellato”.
Quando questo succede, potreste chiedere:
“quand'è il prossimo volo disponibile?”
Per ricevere orari e informazioni
sui prossimi voli,
con quella stessa destinazione.
Il servizio di assistenza clienti è
uno sportello,
che ogni compagnia aerea ha,
a cui potete rivolgervi
per chiedere delle informazioni,
per fare un reclamo,
per presentare un problema.
In questo caso, Graziana deve andare lì
per farsi dare dei buoni,
offerti dalla compagnia aerea.
Un buono è una ricevuta,
un biglietto
corrispondente
a una certa somma di denaro,
che può essere speso per un
determinato obiettivo.
Quindi in un certo negozio
o per un certo servizio.
Si chiama anche:
voucher o coupon.
Prima di arrivare al gate,
il passeggero dovrà superare
i controlli di sicurezza.
Prego, metta il suo bagaglio sul nastro,
i liquidi in una vaschetta,
gli oggetti elettronici in un'altra
e si tolga qualsiasi oggetto metallico.
Ecco qui.
- Devo togliermi anche le scarpe?
- Sì, per favore e anche il cappello.
Penso che sia tutto.
Faccia un passo indietro,
ha qualcosa nelle tasche?
Mi dia un attimo…
Ah sì, ci sono degli spiccioli.
Li metta nella vaschetta
e ripassi attraverso il metal detector.
Mi spiace, dobbiamo perquisirla.
Si metta qui sull'adesivo rosso
e alzi le braccia, per favore.
Ma è ridicolo!
Sono in ritardo,
sicuramente perderò il mio volo.
Facciamo in fretta.
Ecco qui, finito.
Quello che faceva suonare
il metal detector
era il bottone dei suoi jeans.
Ma temo che dovremo aprire anche
il suo bagaglio, per verificare qualcosa.
D’accordo. Ecco qua.
Purtroppo devo requisire
questa bottiglietta d’acqua
e questo barattolo.
Sa che non si possono portare liquidi
che superino 100 ml a bordo.
- Ma è solo del burro d'arachidi quello.
- Mi dispiace, sono le regole.
Ecco qui, abbiamo finito.
Prenda pure i suoi effetti personali
e può andare.
Grazie. Buona giornata.
Il controllo di sicurezza è
quel controllo
a cui devono sottoporsi tutti i passeggeri
e che è fondamentale
per assicurarsi che nessuno di loro
porti a bordo oggetti pericolosi.
Il nastro è la superficie scorrevole
su cui vengono depositati i bagagli a mano
e gli oggetti personali dei passeggeri.
Questi vengono fatti passare
attraverso dei raggi X,
per assicurarsi che non ci sia
nulla di pericoloso tra questi oggetti.
Gli spiccioli sono le monete
di poco valore
Il metal detector è
quell'apparecchio a raggi infrarossi
che si trova nei luoghi pubblici,
come per esempio gli aeroporti,
e che serve per individuare la presenza
di oggetti metallici pericolosi,
come per esempio le armi,
addosso alle persone
o all'interno dei bagagli.
Perquisire qualcuno invece significa
frugare addosso ad una persona
in modo rigoroso
per trovare eventuali oggetti
connessi a un reato
o che sono contro le regole.
Requisire invece vuol dire:
togliere un bene a qualcuno con autorità
Quando si parla di effetti personali
di qualcuno, invece,
si indicano tutti quegli oggetti
che una persona porta con sé,
indossa o acquista durante un viaggio
e che sono suoi, appunto. Personali.
Buongiorno. Mi dispiace,
ma lei si trova nei posti vicini
all'uscita di emergenza.
Qui non deve esserci nulla sul pavimento.
Quindi le devo chiedere gentilmente
di mettere il suo bagaglio a mano
nella cappelliera in alto.
Certo, la metto subito su.
Non appena saremo in volo
potrà riprenderlo.
È solo la procedura
per il decollo e l'atterraggio.
Ricordo anche a tutti i passeggeri
di allacciare la cintura di sicurezza
e non slacciarla fino a quando
la luce in alto non si sarà spenta.
Gradisce qualcosa da bere o da mangiare
dal nostro carrellino?
Cosa avete?
- Sia dolce che salato. Cosa preferisce?
- Dolce.
Abbiamo muffin, cornetti,
barrette, biscottini…
Prenderò un muffin al cioccolato,
grazie.
- Qualcosa da bere?
- Un succo d'arancia, per favore.
Ecco a lei.
Le lascio anche la nostra rivista,
nel caso voglia acquistare qualcuno
dei nostri gadget o dei nostri prodotti.
Grazie. Ma mi scusi,
il mio tavolino non si apre.
Come posso mangiare se non riesco
ad aprire il tavolino?
Inoltre, il sedile non si stende
e lo schermo non funziona.
Non posso guardare video o un
film, né riposare comodamente,
Siamo su un volo di 12 ore…
Cosa dovrei fare? È assurdo!
Ci dispiace. Ci consenta di farle
un upgrade in business class.
Business class? Ma certo!
Le uscite di emergenza sono le porte
da cui i passeggeri dovrebbero uscire,
in caso di emergenza.
Sono attrezzate
soprattutto con delle funi,
da utilizzare in caso di ammaraggio
o di evacuazione a terra.
la cintura di sicurezza è
il sistema di protezione,
di cui disponiamo in aereo.
Va allacciata, cioè stretta, legata,
al momento del decollo
e dell'atterraggio
o anche, eventualmente,
in casi di turbolenze.
Durante il volo invece
e dopo l'atterraggio
Va slacciata, cioè aperta, sciolta.
Per consentirci di muoverci,
di alzarci, di uscire.
Il carrellino è lo strumento
che si muove con le ruote
e che generalmente utilizzano
gli assistenti di volo
per portare cibo, bevande
o anche prodotti da vendere
ai passeggeri.
Eventuali problemi di cui potreste
dovervi lamentare in volo sono:
“il tavolino non si apre”
il tavolino è quel piano di appoggio
che si trova dietro il sedile
che è davanti a noi.
“il sedile non si stende”
cioè la parte posteriore
del nostro sedile,
quella su cui poggia la nostra schiena,
non va giù.
Questo quindi non ci consente di
trasformare il nostro sedile
da una sedia a una poltrona.
Quindi essere più comodi
per esempio per dormire.
“lo schermo non funziona”.
Anche questo si trova
sul sedile davanti a noi,
ma generalmente è solo presente sui:
voli a lunga percorrenza.
Cioè quelli che percorrono
tratte molto lunghe
e che quindi durano molte ore.
“il menù non offre un'opzione senza glutine”
“vegetariana”, “vegana”.
Se avete problemi di questo tipo
durante il volo
e ve ne lamentate
potreste essere fortunati e ricevere
durante lo stesso volo un upgrade.
Sì, usiamo la parola inglese,
perché la versione italiana sarebbe:
“innalzamento di categoria.”
Questo significa, che vi spostano
in una classe migliore
per rimediare ai danni che avete avuto.
Ma non ci sperate troppo,
è una cosa piuttosto rara.
Graziana qui è stata fortunata.
Se questo genere di video vi piace,
non dovreste perdervi…
“Italiano in Contesto”.
Il nostro corso di italiano, interamente
basato sul “metodo contestuale”.
Grazie all'esperienza acquisita
negli anni, insegnando l'italiano
a migliaia di persone provenienti
da tutto il mondo,
io e Rocco siamo giunti alla conclusione
che solo il metodo contestuale permette
di imparare davvero una lingua.
Il metodo contestuale vi immerge
in una conversazione
proprio come accadrebbe
nelle strade italiane
in questo modo,
sarete in grado di parlare
nelle diverse situazioni quotidiane,
in cui potreste ritrovarvi.
Con Italiano in Contesto
non dovrete più chiedere:
“puoi ripetere più
lentamente, per favore?”
Capirete esattamente
cosa dicono gli italiani
e sarete capaci di parlare velocemente.
Proprio come i madrelingua.
Italiano in Contesto garantisce
l'apprendimento dell'italiano parlato.
Quello vero, non quello che trovate
solitamente sui libri.
I quali sono spesso stati pubblicati
molti anni fa
e non coincidono
con l'italiano parlato oggigiorno.
Italiano in Contesto comprende
dieci moduli.
Ognuno basato su una videolezione,
che vi proietta nel cuore
di una conversazione realistica.
Sottotitoli precisi
in italiano e in inglese,
per aiutarvi a seguire
se ne avete bisogno.
Trascrizioni di testo
con spiegazioni aggiuntive,
che vi permettono
di ripassare ogni lezione,
per avere la certezza
di aver compreso tutto.
Esercizi che accompagnano ogni lezione,
in modo che possiate controllare
i vostri progressi.
La possibilità di contattare
direttamente noi, Graziana e Rocco.
per porci qualsiasi domanda
voi possiate avere.
Se Italiano In Contesto vi sembra
il corso adatto a voi,
ho una buona notizia.
Usando il codice coupon “AEREO”,
otterrete l'accesso illimitato al corso,
al prezzo di soli 79€.
Approfittatene. Ne vale la pena.
Io spero che il nostro volo
sia andato bene
e che voi abbiate imparato
qualcosa in più da utilizzare
durante il vostro prossimo viaggio
in Italia.
A proposito. Qual è la destinazione
del vostro prossimo viaggio?
Raccontatemi tutto nei commenti.
Sono super curiosa.
Se tra i prossimi viaggi che farete
ci sarà anche l’Italia
e siete curiosi di sapere
come sono fatti e funzionano
i treni ad alta velocità
qui nel bel paese,
allora non dimenticate
di dare un'occhiata al blog,
dedicato proprio a questo argomento.
Come sempre, lo trovate qui
in alto nella card
e giù nella descrizione.
Vi ricordo, invece, che se cercate
qualsiasi informazione
su qualsiasi argomento della grammatica
o della cultura italiana,
potete passare dal nostro sito:
learnamo.com
Se ancora non lo avete fatto,
seguite LearnAmo su tutti i social.
Su Facebook, Instagram, twitter
Pinterest e TikTok.
Noi ci rivedremo prestissimo
con un nuovo video.
Ciao.
