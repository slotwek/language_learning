WEBVTT
Kind: captions
Language: it
Ciao a tutti, e bentornati su LearnAmo! Si
sa, le espressioni idiomatiche sono una 
delle cose più difficili per chi sta
studiando una lingua straniera, a causa 
del fatto che non hanno un significato
letterale e per questo, in questo video,
andremo a vedere tutte quelle
espressioni idiomatiche
molto comuni in italiano che cominciano
con la preposizione “A”. Sono sicura che
molte di loro le avrete già viste, o
lette, da qualche parte e probabilmente
vi siete anche chiesti: “Ma cosa
significano?” Lo scopriremo insieme…
restate con me!
Cominciamo subito con l'espressione “A
squarciagola”.
“Squarciagola” è una parola composta da
due parole, in particolare dal verbo
“squarciare” (che significa “rompere con
violenza”) e “gola”.
Per questo motivo è generalmente
utilizzata con verbi come urlare, gridare,
cantare … e significa che si utilizza
tutta la forza della propria voce, in
maniera molto intensa, così forte che la
nostra gola potrebbe quasi
squarciarsi, rompersi. “Quando parte la mia
canzone preferita, la canto sempre a
squarciagola”. “Alla rinfusa”. La parola
“rinfusa” viene da un verbo ormai quasi
completamente
inutilizzato in italiano: il verbo
“rinfondere”, che è in qualche modo
associato alle navi… alle navi da carico.
Infatti, si utilizzava per indicare il
sistemare la merce nelle navi senza
alcun tipo di imballaggio, di contenitore…
in maniera completamente casuale e
caotica.
Oggi, questa espressione si utilizza
soprattutto con nomi e verbi, e significa
proprio “in maniera casuale, caotica, senza
un ordine”. “Quando torna a casa dal lavoro,
Paolo lascia sempre le sue cose alla
rinfusa, facendo arrabbiare sua moglie”.
“Alla buona”. Questa espressione ha due
diversi significati. Se utilizzato con un
sostantivo, indica una persona o una cosa
“semplice, poco ricercata o raffinata”. “Non
sapevamo che avremmo ricevuto ospiti, per
questo abbiamo preparato una cena alla
buona, in pochi minuti”. Con i verbi, invece,
ha il significato di “in modo
approssimativo,
poco curato” quindi senza dare importanza
a quello che si fa. “Per l'esame
mi ero preparata alla buona, per questo
sono stata bocciata”. “A crepapelle”.
Anche “crepapelle”, come abbiamo visto per
“squarciagola”, è una parola formata da due
parole: in particolare dal verbo “crepare”
e da … “pelle”.
“Crepare” significa un po’ “rompere con
violenza” e questa espressione si
utilizza soprattutto con verbi come
“ridere”, oppure
“mangiare” e significa “a più non posso,
senza mai fermarsi, fino quasi a
scoppiare” perché se ci pensate, se
scoppiamo la nostra pelle crepa, si rompe.
“Quando guardo un film di Checco Zalone,
rido a crepapelle dal primo all'ultimo
minuto”. “A tratti”. “A tratti” significa “di
tanto in tanto, a intervalli”, “non in maniera
costante”,
“sparso nel corso del tempo”. Per esempio,
quando faccio le mie lezioni di italiano, può
capitare che qualche volta la
connessione dello studente non sia molto
stabile e per questo io spesso dico: "ti
sento a tratti” e questo significa che io
non sento tutto quello che quella
persona mi sta dicendo, non riesco a
sentire ogni singola parola, ma solo
qualche parola qua e là. “All'insaputa (di)”.
Questa parola, “insaputa”, come potrete
facilmente intuire, viene dal verbo
“sapere” preceduto dalla preposizione “in-” e
significa, appunto, “senza saperlo”. Questa
espressione si utilizza soprattutto con
un aggettivo possessivo
(a MIA insaputa, a TUA insaputa, a SUA
insaputa)
oppure con la preposizione “DI” più
“qualcuno” e,
accompagnata da verbi, significa “fare
qualcosa di nascosto senza che quella
determinata persona lo sappia”. “Quando era
giovane, Sofia usciva sempre all'insaputa
dei suoi genitori”.
“All'antica”.
L'espressione “all'antica” significa
“legato a tradizioni e schemi passati” e
spesso si utilizza in riferimento a
persone o a modi di pensare o fare,
descrivendoli come “poco moderni, poco al
passo con i tempi”, in generale troppo
legati al passato. “Gianluca è un ragazzo
all'antica: prima di fare la proposta di
matrimonio alla sua fidanzata, ha chiesto
la mano al padre di lei”. “A stento” o “A
fatica”.
Queste due espressioni hanno lo stesso
significato e
indicano
“appena, con estrema difficoltà”.
“Ho un mal di denti così forte che riesco a
stento a parlare”. “A manetta” … e questa
espressione è decisamente informale …
significa “al massimo, a tutta velocità,
alla potenza più alta”.
“Quando sono felice mi piace mettere
musica a manetta e ballare”. “A tutta birra”.
Anche questa espressione, come la
precedente, è informale ed ha anche il
significato di “al massimo, a tutta
velocità”. L'origine di questa espressione
è legata all'utilizzo che si faceva
della birra nei secoli scorsi.
Infatti, dovete sapere che la birra era
considerata una bevanda energetica e per
questo motivo,
addirittura, i fantini la davano a bere
ai cavalli prima delle corse.
“Quando ha fatto l'incidente con la sua
Lamborghini, Paolo andava a tutta birra”. “A
puntino” può significare “con grande
precisione,
attenzione, cura”. “Ogni volta che mette
piede fuori casa,
Anna si veste sempre a puntino”. “A ridosso
(di qualcosa)”. Questa espressione è, in
qualche modo, legata alla distanza sia
fisica, sia temporale. Parlando di
distanza fisica,
significa “molto vicino, in prossimità,
contro” … per esempio? Io sto registrando
questo video a ridosso della parete.
Mentre, parlando di distanza temporale,
significa “a breve, vicino nel tempo”.
“Ogni anno è sempre la stessa storia:
mi ricordo di mettermi a dieta a ridosso
dell'estate, e finisco sempre per non
essere pronta per la prova costume”. “A
buon rendere”.
Questa espressione viene generalmente
rivolta alla persona che ci ha appena
fatto un favore e significa che noi ci
ricordiamo di quel favore che ci ha
fatto, che non ce ne dimenticheremo, e che
vogliamo ricambiarlo il prima possibile.
Per esempio, se io “prendo in prestito” un
vestito da una mia amica, le posso dire: “a
buon rendere” - e questo significa che
qualora lei avesse bisogno di un mio
vestito, non dovrà esitare a chiedermelo,
sarò felice di prestarglielo. “A
prescindere”. L'espressione “a prescindere”
deriva dal latino e significa
“tagliare (scindere) davanti (pre-)”.
Oggi questa espressione
significa “non tenendo conto di, in ogni
caso, indipendentemente
da” e si può usare dopo un verbo oppure
prima di un sostantivo, il quale è poi
introdotto da "DA".
“Domani andremo in spiaggia a prescindere
dal meteo”. “So che ci eravamo detti che
non ci saremmo scambiati i regali di
Natale quest'anno, ma io ti ho comprato
qualcosina a prescindere”. “A priori” … e
questa espressione,
pensate un po’, deriva dal linguaggio
filosofico.
Indica un ragionamento ricavato dalla
ragione e non da prove scientifiche …
e nel linguaggio di oggi ha ancora un
significato simile: significa “in astratto”,
“senza prima avere delle prove o delle
reali motivazioni”, ma significa anche “già
da prima”, “in precedenza”, “prima di
conoscere”. “La sorella di Sergio è davvero
antipatica: giudica tutti a priori e vive
di pregiudizi, per questo non vuole mai
conoscere gente nuova”.
“A discapito
(di)”. Questa espressione può essere
accompagnata da un aggettivo possessivo
(a MIO discapito, a TUO discapito,
a SUO discapito)
oppure dalla preposizione “DI” più
“qualcuno” e significa “contro l'interesse
di” … cioè, è come dire “a danno di”. Il
presidente ha aumentato gli stipendi
solo ai dirigenti, a discapito di tutto
il resto del personale della compagnia”.
Bene … è giunta l'ora dei conti! Fatemi
sapere nei commenti
quante di queste espressioni già
conoscevate, quante ne avevate già lette
o sentite, ma soprattutto provate a
scrivermi un commento utilizzando
una o più di queste espressioni.
Se poi siete affamati di espressioni e
volete conoscerne qualcuna con la
particella “CI”, non dimenticate di guardare
il video dedicato proprio a questo
argomento che trovate in alto nella card
oppure in basso, nella descrizione. Per
qualsiasi altro dubbio sulla grammatica
o sulla cultura italiana non dimenticate
di passare dal nostro sito
learnamo.com
e se ancora non lo avete fatto, seguite
LearnAmo su Instagram, su Facebook, su
Twitter, su Pinterest, su TikTok e…
iscrivetevi anche al canale Telegram! Noi
ci rivedremo prestissimo in un nuovo
video… ciao ciao!
