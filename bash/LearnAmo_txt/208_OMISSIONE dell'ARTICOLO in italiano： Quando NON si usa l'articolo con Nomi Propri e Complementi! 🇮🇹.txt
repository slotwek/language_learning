WEBVTT
Kind: captions
Language: it
Hai presente la Fede? Ecco, ieri sera lei
è uscita con il Ludo e hanno incontrato 
la Giada. Ciao a tutti e bentornati
su LearnAmo.
In questo video, vi voglio parlare di un
argomento super interessante per
chiunque impari l'italiano come lingua
straniera. Infatti, quante volte vi sarà
capitato, mentre state parlando o
scrivendo, di fermarvi un attimo e
chiedervi: ma qui, l'articolo,
ci vuole oppure no? Ecco, in questo video
vi voglio elencare tutte quelle
situazioni molto comuni in cui
l'articolo, determinativo o
indeterminativo che sia, non si deve
usare. In particolare, ci occuperemo dei
nomi e di tutti quei casi in cui i nomi
non hanno bisogno dell'articolo.
Innanzi tutto, l'articolo non si usa
davanti ai nomi propri di persona o di
città. Per esempio: Marta vive a Parigi.
Lorenzo, invece, vive a Città del Messico.
Con i nomi di continenti, paesi e regioni,
invece, generalmente, l'articolo si usa.
Per esempio:
l'Asia è il continente più grande del
mondo.
La Sardegna è un'isola meravigliosa.
La Francia è un bellissimo Paese.
Ma l'articolo non si utilizza con i nomi
di continenti, Paesi e regioni
quando questi sono preceduti dalla
preposizione 'in'. Per esempio:
Francesca si è trasferita in Germania, in
Baviera.
Ovviamente però stiamo parlando di
lingua italiana, quindi potevano non
esserci delle eccezioni? In particolare,
infatti, ci sono delle eccezioni di
alcuni nomi di Paesi, che, anche se sono
preceduti dalla preposizione 'in' prendono
l'articolo. Vediamo prima un esempio:
Stefano ha viaggiato moltissimo: è stato
in Irlanda, nel Regno Unito, in Svizzera,
nei Paesi Bassi, in America, in Australia
e ora vive nella Repubblica del Congo.
Come vedete, alcuni Paesi prendono
l'articolo ed altri no, volete sapere perché?
Scopriamolo subito! Si dice 'nel Regno
Unito', ma 'in Irlanda', 'in Inghilterra' e
'nei Paesi Bassi', così come si dice 'negli
Stati Uniti',
'nell'Unione Sovietica', perché in questi
casi si ha un nome (Regno, Paesi, Stati, Unione).
accompagnato da un aggettivo (Unito, Bassi,
Uniti, Sovietica). Quindi, la regola
generale, è che quando il nome di un
paese è formato da due parole, un nome e
un aggettivo, allora si dovrà utilizzare
l'articolo
anche quando il Paese è preceduto dalla
preposizione 'in'. Questo vale anche con
i nomi di città, regioni e continenti, se
sono accompagnati da un aggettivo: 'nella
bella Italia'; 'nella meravigliosa Roma';
'nella fredda Lombardia'; 'nella torrida
Africa'. Come vedete, generalmente se
l'aggettivo accompagna nomi di città,
regioni o continenti, si tende a metterlo
prima del nome. Si dice, invece, 'nella
Repubblica del Congo', ma per esempio 'in
Congo',
perché il nome del Paese contiene la
parola Repubblica, che generalmente
prende l'articolo. Un'unica eccezione a
questa regola sarebbe il Paese
Repubblica Ceca, infatti, generalmente, si
dice 'in Repubblica Ceca'. È possibile
sentire la versione
'nella Repubblica Ceca', sarebbe corretta,
ma è solo meno comune. Attenzione per
quanto riguarda i nomi di città!
Infatti, se questi sono preceduti
dall'articolo, generalmente, indicano la
squadra di calcio di quella città.
Purtroppo, in questo caso, alcune prendono
l'articolo maschile e altre l'articolo
femminile e no, in questo caso non c'è
una regola, vanno imparate così come sono.
Per esempio: Ieri la Roma ha vinto lo
scudetto e noi abbiamo festeggiato per
tutta la notte. Oppure: Hai visto la
partita del Napoli?
Che spettacolo! Per quanto riguarda,
invece, i nomi propri di persona dovete
sapere che, in alcune regioni del nord
Italia, spesso, si utilizza l'articolo
davanti ai nomi propri, soprattutto di
donne, ma qualche volta anche davanti a
nomi di uomini. Per esempio: Hai presente
la Fede? Ecco, ieri sera, lei è uscita con
il Ludo e hanno incontrato la Giada, la
ex del Ludo. Non ti dico il dramma.
Pensa se avessero incontrato il Fra, l'ex
di lei!. Quindi, insomma, 'la Giulia', 'la Fra',
'il Fra', 'il Ludo', 'la Fede' e così via.
Ad ogni modo, ricordo che questo è un uso
grammaticalmente corretto,
perciò è importante sapere che esiste e
che potete sentirlo se siete nel nord
Italia, ma vi suggerisco di non
utilizzarlo.
La terza situazione in cui non si
utilizza l'articolo è davanti ai nomi
singolari di membri di famiglia, quando
sono preceduti dall'aggettivo possessivo,
ad esempio: 'Quando vado
via le chiedo se ha ancora il regalo per
tua mamma: mio zio dice sempre che sua
moglie è talmente sbadata, che spesso non
sa dove ha la testa!' oppure 'Nostro padre
ha iniziato a lavorare in azienda da suo
cugino quando aveva 15 anni'.
Anche in questo caso, ovviamente, ci sono
delle eccezioni. Non è raro, infatti,
sentire espressioni come: 'il mio papà', 'la
tua mamma', 'il nostro figlioletto',
ma si tratta di usi marcati, enfatici,
sempre accompagnati da nomignoli
affettuosi, come: mamma, papà, figlioletto.
Spesso, insomma, con l'intenzione
esplicita di risultare infantili, di
solito, per gioco, per esempio, una mamma
potrebbe dire al suo bimbo di tre anni:
'Vieni qui a dare un bacio alla tua mamma!'.
Inoltre, bisogna ricordare che
l'aggettivo possessivo 'loro' fa eccezione
e quindi prende l'articolo anche al
singolare: 'il loro fratello', 'la loro madre',
al plurale, invece, la regola decade e
quindi si utilizza sempre l'articolo:
'i miei genitori', 'le loro sorelle', 'le
vostre nonne'.
Il quarto caso in cui non si utilizza
l'articolo è con i complementi di tempo
formati con i nomi di mesi o giorni
della settimana, ad esempio: 'Ad aprile
andrò in Giappone per vedere i ciliegi
fioriti' oppure 'Luglio è il mese peggiore
per prenotare un volo,
i prezzi sono altissimi';
'Mercoledì ho un appuntamento dal
dentista';
'Ho deciso che fino a domenica non
mangerò più biscotti, ne ho fatto
indigestione'.
Se però vogliamo indicare un giorno o un
mese
in particolare e quindi, dopo, lo andiamo
a specificare per indicare proprio
quello lì, allora, avremo bisogno
dell'articolo, per esempio: 'Nel maggio del
1895, fu organizzata una rivolta armata'.
Cioè, non in un qualsiasi maggio, ma
proprio il maggio di quell'anno lì. 'Il
gennaio 1956, fu il mese più freddo della
storia'. Stessa cosa, non un gennaio qualunque,
ma quello di quell'anno in particolare.
'Il lunedì di Pasqua si festeggia con una
grigliata', cioè quello specifico lunedì.
Inoltre, useremo l'articolo davanti ai
nomi dei giorni della settimana per
indicare "tutti i...", "ogni...", cioè quando
qualcosa accade tutte le settimane in
quel giorno.
Per esempio: "Il martedì ho un corso di
pilates, mentre il sabato vado a yoga";
Ogni martedì,
ogni sabato. Il quinto caso in cui
l'articolo non si utilizza è con il
complemento di materia, cioè quello che
indica il materiale con cui qualcosa è
realizzata.
Quindi avremo: "un tavolo di legno"; "una
giacca di velluto"; "un libro di carta
riciclata"; "un bicchiere di vetro"; "degli
stivali di gomma" e così via.
Ancora non utilizziamo l'articolo con i
complementi di luogo generalmente
introdotti dalla preposizione 'in', quindi
diremo: 'in camera', 'in salotto', 'in cucina', 'in
campagna', 'in centro', 'in giardino',
'in periferia' e così via. Notate, invece,
che è molto più comune avere l'articolo,
quando il complemento di luogo è
preceduto dalla preposizione 'a': 'al parco',
'al supermercato', 'all'università', 'al
ristorante'. Ci sono eccezioni? Ovviamente
sì! Queste eccezioni, riguardanti
l'utilizzo dell'articolo con i
complementi di luogo preceduti da 'in',
riguardano in particolare due casi e
cioè: avremo l'articolo se si tratta di
un luogo in particolare, quindi se
andiamo a specificare dando maggiori
informazioni su quel luogo, per esempio
diremo: 'in periferia', ma 'nella periferia
di Roma',
quindi non in una qualsiasi periferia, ma
proprio quella di Roma; 'in banca', ma 'nella
banca del mio quartiere'. Ancora, dovremo
utilizzare l'articolo con i complimenti
di luogo preceduti da 'in' se stiamo
utilizzando anche un aggettivo: 'nel
centro storico',
'nella mia cucina', 'nel bellissimo giardino'.
Purtroppo non è finita qua, se state
utilizzando complementi di luogo
preceduti dalla proposizione 'in' con un
aggettivo possessivo,
ci sono due possibilità: se l'aggettivo
possessivo precede il nome allora si
dovrà utilizzare l'articolo:
'nella mia camera', 'nella tua casa',
ma se l'aggettivo possessivo segue il
nome, allora non si utilizzerà l'articolo:
'in camera mia',
'in casa tua'. Il settimo e ultimo caso di
questa lista riguarda, invece, il
complemento di modo o maniera, quello che
risponde alla domanda: in che modo?
Ebbene, non dovremmo utilizzare
l'articolo
se questo complemento è preceduto da "con"
o "senza" e si riferisce a concetti
astratti.
Si dice, infatti, 'senza senso', 'con passione',
'con forza', 'con pazienza', 'senza scrupoli',
'senza rancore' e così via.
Quando, invece, la preposizione "con",
accompagna oggetti concreti,
generalmente, si utilizza l'articolo: 'con
le mani', 'con i piedi', 'con la testa', 'col
coltello', 'con assenza'. Invece, l'articolo
non si usa quasi mai, anche se accompagna
oggetti concreti: 'senza mani', 'senza testa',
'senza giacca', 'senza patente', 'senza guanti'
e così via.
Ovviamente però, se andate a specificare
il nome aggiungendo altre informazioni,
subito dopo, allora, dovrete utilizzare
l'articolo: 'senza la mano destra', 'senza
la giacca di cotone', 'senza le scarpe da
ginnastica' e così via.
Lo so, lo so, questo italiano è così pazzo!
Ma per oggi abbiamo dato. Io spero
veramente che questo video abbia
chiarito un po' le vostre idee a
proposito degli articoli, perché so
benissimo che, anche per un
livello avanzato, è sempre un po' difficile
capire quando usare, quando non usare,
l'articolo.
So bene che sono tante regole, so bene
che ci sono tante eccezioni,
se avete ancora delle domande o dei
dubbi, fatemelo sapere nei commenti.
Io davvero ho cercato di rendere la
lezione il più chiara possibile, vi
consiglio, comunque, di ritornarci di
tanto in tanto per non dimenticare e
soprattutto di praticare il più
possibile.
Adesso se volete ancora studiare un
altro po' e volete, in particolare, capire
la struttura della frase, capire come si
chiamano e a cosa servono tutti i vari
elementi che formano una frase, come per
esempio i complementi che ho citato in
questo video,
allora vi consiglio di guardare il video
dedicato all'analisi logica che chiarirà
tutti i vostri dubbi.
Credetemi, potrebbe risultare noioso, un
po' lungo, ma è super utile per arrivare
al cuore della lingua. Come sempre, potete
trovare il link qui in alto nella card o
giù nella descrizione, io vi ricordo che
vi aspetto anche su tutti i social: su
Instagram, su Facebook, su Twitter, su TikTok,
su Pinterest, basta cercare LearnAmo.
Se invece, volete approfondire qualche
altro aspetto della lingua e della
cultura italiana, potete farlo sul sito
www.learnamo.com. Con questo è tutto,
a presto. Ciao!
