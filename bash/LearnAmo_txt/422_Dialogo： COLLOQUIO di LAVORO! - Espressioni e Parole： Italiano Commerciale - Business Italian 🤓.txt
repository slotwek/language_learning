WEBVTT
Kind: captions
Language: it
Ciao a tutti e bentrovati su LearnAmo! Dopo
il successo del nostro video "AL RISTORANTE",
abbiamo deciso di realizzare un video sul
“business Italian”, l’italiano commerciale,
con tutte le parole ed espressioni da conoscere
per venire a lavorare in Italia! Nella prima
parte, vedremo come queste parole ed espressioni
sono usate in maniera naturale in un dialogo,
mentre nella seconda parte le analizzeremo
una per volta in maniera dettagliata! [Sigla]
"Avanti!" "Posso?" "Prego! Si accomodi!" "La
ringrazio. Dunque... Io mi chiamo Rocco e
ho letto un annuncio sul giornale per il posto
da stagista nella vostra azienda. Pensavo
di proporre la mia candidatura." "Sì... Spero
che lei abbia portato un curriculum, perché
devo subito capire se ha i requisiti per lavorare
per la nostra S.p.A." "Certo! Il curriculum
è proprio qui... Prego!" "Grazie..." "Sicuramente
i titoli ci sono... le referenze anche...
ma perché dovrei assumere lei invece di un
altro candidato? Per quale motivo vorrebbe
lavorare per la nostra azienda?" "Beh... principalmente
perché mi piace l'idea di poter lavorare
in proprio!" "Ma cosa ci fa qui, scusi? Io
sono il capo qui! Lei sarebbe un dipendente..."
"Vorrei avviare un’attività tutta mia,
ma la banca mi ha rifiutato il prestito e
senza un finanziamento, ovviamente, non posso
permettermi di realizzare il mio progetto!
Quindi mi tocca fare la gavetta e sperare
di guadagnare uno stipendio che mi permetta
un giorno di mettere i soldi da parte e realizzare
il mio sogno!" "Quale sarebbe il suo progetto,
se non sono troppo indiscreta?" "Aprire una
scuola di italiano a Bologna, e magari anche
delle filiali in altre città italiane e del
mondo intero." "Mh... idea ambiziosa! Voglio
investire anche io in questo progetto! Cominciamo
a Bologna e con i ricavi di un anno intero
cominciamo a espanderci. Che ne pensa?" "Wow...
sono venuto per un posto da stagista e ora
sto per diventare suo socio?" "Convoco subito
una riunione straordinaria del consiglio di
amministrazione della società per definire
tutti i passi dell’operazione! Io la aspetto
domani per tutti gli ultimi dettagli! "D’accordo!
Non mancherò!" "Cafone..." Avete capito tutte
le parole ed espressioni che abbiamo usato?
Se la risposta è no, non preoccupatevi...
è arrivato il momento di analizzarle. Innanzitutto,
se un’azienda (o compagnia, sono sinonimi)
ha bisogno di nuovo personale, e cioè di
nuovi lavoratori, fa un annuncio (su un giornale
o su Internet). A quell'annuncio rispondono
tutte le persone interessate a quel lavoro,
che chiameremo i candidati. Se la candidatura
viene accettata, nella maggior parte dei casi,
si diventa stagisti, ossia impiegati che prendono
parte ad un tirocinio, cioè un periodo di
addestramento durante il quale si apprende
come svolgere i compiti che saranno assegnati
una volta ottenuto il posto vero e proprio.
Il curriculum, invece, detto anche curriculum
vitae o a volte abbreviato con le lettere
CV, è un documento nel quale sono indicate
le ... esperienze (non mi veniva la parola!)
le esperienze scolastiche e professionali
di una persona. I requisiti sono delle qualità
o delle capacità richieste e necessarie per
un determinato scopo, in questo caso per un
determinato posto di lavoro. Per quanto riguarda
S.p.A., questa è una tipica abbreviazione
commerciale italiana che sta per Società
per Azioni. Un’altra abbreviazione simile
che si usa molto in italiano è S.r.l., che
sta per Società a responsabilità limitata.
Entrambe si formano a partire da una o più
persone che versano una somma di denaro per
fondare la società. Però la Società per
Azioni può essere quotata in borsa, mentre
la Società a responsabilità limitata non
può essere quotata in borsa. Inoltre, se
state cercando un lavoro, sappiate che molto
importanti sono anche le referenze, e cioè
le informazioni che altri datori di lavoro
hanno scritto su di voi: sulle vostre qualità
morali e professionali. Lavorare in proprio,
invece, già sapete cosa significa, non è
vero? L'abbiamo spiegato nel video su tutti
i significati della parola PROPRIO. In questo
caso significa "lavorare in maniera indipendente,
senza un capo". Ovviamente, il contrario di
questa espressione è lavoratore dipendente,
cioè che lavora per qualcun altro. Prima
di continuare, vi ricordo di passare dal nostro
sito, dove trovate la spiegazione scritta
e gli esercizi per questa e per tutte le altre
nostre lezioni! E sulle nostre pagine Facebook,
Instagram e Twitter potete trovare tantissimi
contenuti extra, come la nuova rubrica dove
Graziana spiega ogni giorno una nuova parola
italiana... e non solo! Passate! Non la troverete
qui su YouTube... Ovviamente, siccome è molto
difficile ottenere sin da subito un lavoro
da alto dirigente, bisognerà fare la gavetta!
Questa espressione significa “cominciare
a lavorare svolgendo lavori umili e mal pagati”
in attesa, pian piano, di ottenere impieghi
di livello superiore. Se non volete fare la
gavetta, vi conviene avviare una vostra attività.
Avviare un'attività significa aprire un vostro
business! Per farlo, però, dovrete superare
tutti quegli step burocratici fatti di scartoffie
e file interminabili agli uffici amministrativi...
Non so se vi conviene molto, specialmente
qui in Italia, dove la burocrazia è una delle
più lente e articolate! Infatti, già che
ci siamo, dovete sapere che per avviare un’attività
in proprio in Italia serve la partita IVA,
ossia un numero di 11 cifre che identificherà
la vostra azienda! Chiaramente, per fare tutto
questo, vi serviranno i soldi! Avete notato
quel gesto? No? Ok, ve lo faccio rivedere...
I soldi... Quel gesto è usato dagli italiani
per riferirsi al denaro, ai soldi... se lo
usate in Italia chiunque capirebbe di cosa
state parlando! Dovrete pertanto chiedere
un prestito o finanziamento alla banca, ossia
una somma di denaro che ricevete a patto di
restituirla a piccole rate. Lo stipendio,
invece, (o salario) è la parte più bella!
Eh già, sono i soldi che guadagnate, quindi
quelli che ricevete e che potete spendere
come volete! La cosa migliore, però, sarebbe
non sprecare i vostri soldi, ma investire,
cioè usare il vostro denaro per compiere
alcune operazioni finanziarie che vi possano
restituire un ulteriore ricavo, cioè un ulteriore
guadagno. Per esempio: aprire un negozio,
acquistare titoli in borsa, aprire un bed
and breakfast e così via. Se la vostra attività
vi dà molti ricavi, potreste decidere di
voler espandervi, cioè di aprire altre sedi
in altre città o persino altri Paesi! In
questo caso, avrete bisogno delle filiali,
cioè delle sedi, delle sezioni distaccate
che operano, però, alle dipendenze della
sede centrale. Tuttavia, se la vostra azienda
cresce, potreste non riuscire più a far fronte
ai compiti che vi si presentano, e quindi
potrebbe tornarvi utile la presenza di uno
o più soci. Un socio è una persona che detiene
parte della proprietà dell'azienda e pertanto
collabora alla sua crescita. Infine, il consiglio
di amministrazione è un gruppo di persone
che si occupa della gestione dell'azienda,
ma non è detto che ne siano proprietari.
Ah e ovviamente, dopo una riunione o un meeting
o quel che è... se qualcuno vi porge la mano,
NON FATE COME ROCCO! Risultereste maleducati,
cafoni! Eh scusa... non ci ho fatto caso!
Speriamo che questa lezione vi sia piaciuta
e vi possa aiutare a lavorare in Italia! Fateci
sapere nei commenti se volete altre lezioni
sul “business Italian”! Ci sono davvero
tantissime altre parole ed espressioni di
cui potremmo parlare! Sì, anzi, già che
ci siamo, fateci sapere nelle vostre lingue
esistono espressioni come queste che abbiamo
visto oggi? Per oggi è tutto! Alla prossima!
Ciao ciao!
