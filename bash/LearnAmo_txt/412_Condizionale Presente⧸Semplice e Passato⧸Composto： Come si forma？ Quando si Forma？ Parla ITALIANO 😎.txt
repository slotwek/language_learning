WEBVTT
Kind: captions
Language: it
Ciao a tutti e bentrovati su LearnAmo!
Nel video di oggi ci occuperemo di un modo
verbale piuttosto ingannevole: il CONDIZIONALE!
Ma niente paura: scopriremo insieme come si
forma e quando si usa... quindi, non muovetevi!
[sigla] Bene!
Cominciamo subito col dire che, in italiano,
il condizionale si divide in due tempi: presente
(detto anche “semplice”) e passato (detto
anche “composto”).
Inizieremo parlando del condizionale presente,
ma prima devo fare una breve precisazione.
Come alcuni di voi già sapranno, in italiano
i verbi, al condizionale e al futuro indicativo,
si formano seguendo le stesse identiche regole
e hanno le stesse identiche eccezioni!
Sì!
Avete capito bene: questo significa che se
sapete formare il FUTURO potrete anche formare
senza problemi il CONDIZIONALE... e viceversa!
Comodo no?
Dal momento che ho già spiegato in maniera
molto dettagliata come si forma il futuro
in italiano, ho pensato che fosse monotono
e ripetitivo parlare ancora una volta delle
stesse identiche regole ed eccezioni!
Dunque, se voi conoscete perfettamente il
futuro indicativo, questo video sarà un gioco
da ragazzi!
Se invece ancora non lo conoscete, vi consiglio
vivamente di dare un’occhiata alla mia lezione
esclusivamente dedicata al futuro e poi ritornare
a questo video sul condizionale!
L’unica differenza tra futuro e condizionale
sono ovviamente le desinenze.
Ecco qui un esempio di futuro e condizionale
del verbo ANDARE.
Come potete vedere, la radice del verbo resta
la stessa e cambiano soltanto le desinenze.
Il condizionale di ANDARE sarà dunque: io
andrei – tu andresti – lui / lei andrebbe
– noi andremmo – voi andreste – loro
andrebbero.
Mi raccomando alla pronuncia della prima persona
plurale (NOI), perché, come avrete potuto
notare, la differenza tra futuro e condizionale
è soltanto una M.
Dunque diremo “andremo” per il futuro
e “andremmo” per il condizionale.
Andremo, andremmo.
Vediamo ora il condizionale dei verbi ausiliari
ESSERE e AVERE!
Per ESSERE avremo: io sarei – tu saresti
– lui / lei sarebbe – noi saremmo – voi
sareste – loro sarebbero.
Per AVERE, invece, avremo: io avrei – tu
avresti – lui / lei avrebbe – noi avremmo
– voi avreste – loro avrebbero.
Ecco invece un verbo per ogni coniugazione
al condizionale presente!
PARLARE: io parlerei – tu parleresti – lui
/ lei parlerebbe – noi parleremmo – voi
parlereste – loro parlerebbero LEGGERE:
io leggerei – tu leggeresti – lui / lei
leggerebbe – noi leggeremmo – voi leggereste
– loro leggerebbero DORMIRE: io dormirei
– tu dormiresti – lui / lei dormirebbe
– noi dormiremmo – voi dormireste – loro
dormirebbero.
Le irregolarità al condizionale sono, come
abbiamo detto, le stesse del futuro.
Ecco qui le coniugazioni dei più importanti
verbi irregolari al condizionale presente!
[musica] Ovviamente, vi ricordo che se avete
bisogno di copiare, stampare o consultare
con calma tutte queste tabelle, le potete
trovare sul nostro sito, dove potrete fare
anche gli esercizi automatici per questa e
per tutte le altre nostre lezioni!
Ora vediamo invece quando si usa il condizionale
presente: qui iniziano le vere difficoltà
a cui dovete fare attenzione!
Prima di tutto, il condizionale presente è
utilizzato per esprimere un DESIDERIO.
Per esempio: “Mi piacerebbe tanto visitare
New York!”
oppure “Quanto vorrei che fosse già estate!”
Ancora, utilizziamo il condizionale presente
per esprimere CORTESIA.
Per esempio: “Vorrei un caffè per favore!”
oppure “Mi daresti il tuo numero di telefono,
gentilmente?”
Per esprimere OPINIONI PERSONALI.
Per esempio: “Lucia vuole organizzare una
festa a sorpresa per suo fratello.
Sarebbe una cosa carina a mio parere”.
Per esprimere un CONSIGLIO.
Per esempio: “Secondo me, dovresti impegnarti
di più nel tuo lavoro”.
Nell’apodosi di un periodo ipotetico di
secondo tipo per esprimere possibilità, insieme
al congiuntivo imperfetto nella protasi.
Per esempio: “Se fossi ricca, comprerei
una villa a Cannes” oppure “Se chiedesse
scusa, lo perdonerei”.
Per esprimere un DUBBIO.
Per esempio: “Come potrei fare adesso per
risolvere questo problema?”
oppure “E quest’uomo chi sarebbe?”
Connesso a questo uso, il condizionale lo
troviamo anche nel linguaggio giornalistico
per RIPORTARE notizie non sicure, voci, rumour.
Per esempio: “Tra le vittime del disastro
aereo ci sarebbero 5 italiani” (cioè: A
quanto pare, secondo alcune voci, ci sono
5 italiani tra le vittime) Tutto chiaro fin
qui?
Adesso è il momento di passare al condizionale
passato!
Si forma in maniera molto semplice, e cioè
con il condizionale presente del verbo ausiliare
(ESSERE o AVERE a seconda di quello che regge
il nostro verbo) + il participio passato del
verbo!
Per esempio: io sarei andata – tu avresti
mangiato – lei sarebbe partita – noi avremmo
dormito e così via!
Per quanto riguarda l’uso, fondamentalmente
lo troviamo negli stessi casi in cui abbiamo
il condizionale presente, ma in riferimento
ad azioni ed eventi passati.
Prima di continuare, vi ricordo che se vi
piace la mia maglia, la potete acquistare
nel nostro negozio online: LearnAmo Collection!
È disponibile tantissima nuova merce tipo
questa!
Quindi dategli un’occhiata!
Ma torniamo ora agli usi del condizionale
passato e vediamo alcuni esempi!
Per esempio, per esprimere un DESIDERIO al
passato: “Quando sono stata alla festa,
mi sarebbe piaciuto fare più foto, ma purtroppo
avevo il cellulare scarico”.
OPINIONE PERSONALE al passato: “Peccato
che quella festa sia saltata.
Sarebbe stata molto divertente secondo me”.
CONSIGLIO al passato: “Non avresti dovuto
lasciarlo andare!”
Nel PERIODO IPOTETICO di terzo tipo, invece,
il condizionale passato è utilizzato nell’apodosi
per esprimere impossibilità, con il congiuntivo
trapassato nella protasi.
Per esempio: “Se avessi chiamato Luca, ti
avrebbe detto la verità”.
Per esprimere DUBBI al passato: “Quando
è andata via, ho pianto tanto.
Ma cos’altro avrei potuto fare per fermarla?”
Per RIPORTARE NOTIZIE al passato.
Per esempio: “Il criminale sarebbe stato
avvistato al confine con la Svizzera”.
ATTENZIONE però!
In italiano, il condizionale passato è utilizzato
anche per esprimere FUTURO NEL PASSATO!
E fate molta attenzione, tenetelo a mente
perché questo è un uso tipico soltanto dell’italiano!
Per esempio: “Mi ha detto che avrebbe fatto
tardi!”
In ogni caso, per maggiori informazioni sul
FUTURO NEL PASSATO, vi consiglio di dare un’occhiata
alla mia lezione sul DISCORSO INDIRETTO!
Bene!
Dopo tutte queste informazioni, è giunto
il momento di salutarci!
Come sempre, ho un compito per voi: scrivetemi
nei commenti almeno una frase utilizzando
il condizionale!
Io adoro leggere i vostri commenti, i vostri
esempi, perché avete molta fantasia!
Ci rivedremo presto in un nuovo video!
Ciao ciao!
