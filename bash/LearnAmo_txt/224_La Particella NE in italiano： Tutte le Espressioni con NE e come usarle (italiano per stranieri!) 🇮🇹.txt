WEBVTT
Kind: captions
Language: it
Ciao a tutti e bentornati su LearnAmo! In questo video parleremo di un argomento 
che viene spesso percepito come ostico
da chi sta imparando l'Italiano. Eh già,
Infatti, vi parleremo di tutte quelle
espressioni italiane con la particella “ne”,
che gli italiani usano praticamente
tutti i giorni. Ma non vi preoccupate
perché vi daremo anche la definizione e
alcuni esempi, in modo tale da essere il
più chiari possibile. Siete pronti?
Iniziamo!
La prima espressione ha varie alternative,
però tutte hanno lo stesso identico
significato e sto parlando di “andare a
spasso /
a zonzo / in giro”. Tutte queste espressioni
indicano il camminare per piacere, per
rilassarsi, per passare il tempo.
Per esempio: “se te ne vai sempre a zonzo
non concludi mai niente e lavori male”,
“dopo il pranzo se n'è andato a spasso e
non ci ha nemmeno chiesto se ci servisse
una mano, che maleducato!”. A seguire,
abbiamo il verbo “farsene” che va
esaminato con attenzione.
Eh già, perché questo verbo significa
“essere utile”, “servire”, però viene spesso
usato in senso negativo, per dire “non
serve a niente”, “non è utile a nulla” e
così via.
Per esempio, la domanda “che me ne faccio?”
o “che te ne fai?” o “che se ne fa?”, e così
via,
è una domanda retorica che ha
semplicemente il significato di “non mi
serve a niente”, “non ho intenzione o non
ho bisogno di utilizzarlo”. Altre frasi
utili con questo verbo sono “non me ne
faccio niente” o “non so che farmene”, che
assumono dunque il significato di “non so
che senso abbia”, “non so a cosa serve”, “non
so a quale fine usarlo”.
Ecco alcuni esempi con più contesto: “mia
zia mi ha regalato un tiragraffi. Cosa me
ne faccio? Non ho neanche un gatto!”, “Ho
deciso di vendere la mia tv. Io non me ne
faccio niente”.
In ogni caso, da questo verbo, “farsene”,
derivano altre due espressioni molto
interessanti. Sì, è vero, e la prima è
“farne a meno”.
Sì è vero, il verbo “farsene” è riflessivo,
ma in questa espressione perde la sua
riflessività e “farne a meno”
significa “rinunciare”, “privarsi di
qualcosa”. Per esempio: “da quando ho bevuto
per la prima volta il caffè, non ne posso
più fare a meno”,
“so che ami le patatine fritte, ma se non
ne fai a meno, non dimagrirai mai!”.
Un'altra espressione con lo stesso verbo
è “farsene una ragione”
e questa espressione ha il significato
di “rassegnarsi”, “accettare razionalmente
qualcosa di spiacevole” e cioè rendersi
conto che, a volte, alcuni eventi negativi
o dolorosi sono inevitabili. Per esempio:
“io capisco che tu ora sia triste perché il
tuo fidanzato ti ha lasciata, ma sono
sicuro che prima o poi te ne farai una
ragione”, “tutti prima o poi ci troviamo a
vivere la morte di una persona cara, ma
dobbiamo farcene una ragione,
purtroppo.” Adesso abbiamo: “fregarsene” o
“fregarne (a qualcuno)”. Il loro significato
è “importare”, “avere importanza”, “essere
rilevante”.
Vediamo alcuni esempi: “non me ne frega
niente delle tue scuse. Non ti perdonerò
mai”, “perché ti frega ancora della tua ex?
Lasciala perdere! Meriti molto di più!”. È
possibile rinforzare questo verbo nella
forma negativa aggiungendo
“di meno”. Per esempio: “può chiamarmi quante
volte vuole. Non me ne può fregar di meno.
Non gli risponderò mai”. Ne volete ancora?
Tranquilli, ce ne è per tutti!
Oh, avete notato? Ho utilizzato
un'espressione piuttosto interessante
con “ne”. “Ce n'è per tutti” o “essercene
per tutti i gusti”
significa che di qualcosa vi è una
grossa quantità, tale da poter soddisfare
tutti quanti, tutte le persone che lo
desiderano.
Per esempio: “oggi a tavola ce n'era per
tutti i gusti: carne, pesce, frutta, dolci…”.
La prossima espressione sulla lista è
“non poterne più di qualcosa”,
questa espressione significa “essere
stufi”, “essere stanchi di qualcosa o di
qualcuno o di una situazione”, “non
riuscire più a continuare ad andare
avanti”. Per esempio: “sono stufo delle sue
continue lamentele! Non ne posso più!”, “non
ne posso più del mio lavoro!
Ogni giorno c'è un problema e tutti se
la prendono con me! Sto seriamente
pensando di licenziarmi”. E “starne fuori”,
cosa significa? Questa espressione,
attenti, non significa “stare all'aria
aperta”!
Significa piuttosto “non essere coinvolti
in una vicenda”, “non esserne a conoscenza”,
“rimanere all'oscuro di tutto”.
“Ti ho già detto che questa è una
faccenda mia! Stanne fuori!
Non ho bisogno del tuo aiuto!”, “quando ho
capito che quell'uomo faceva accordi con
la malavita,
ho deciso di starne fuori per il bene
della mia famiglia.”
Sempre con il verbo stare, ma in forma
riflessiva, abbiamo altre tre espressioni.
La prima è “starsene con le mani in mano”
e questa significa “essere fermi senza
fare niente”, “non darsi da fare”, “non
impegnarsi”. Per esempio: “se vuoi diventare
ricco, non devi startene con le mani in
mano!
Devi agire, produrre qualcosa!
I soldi non piovono dal cielo!”, “te ne stai
sempre con le mani in mano!
Vieni ad aiutarmi piuttosto!”. “Starsene in
disparte”, invece, significa rimanere
volontariamente lontani dall'azione,
rimanere in un luogo appartato,
generalmente da soli. Per esempio: “Luca è
molto timido: infatti alle feste se ne
sta sempre in disparte”,
“oggi verranno alcuni amici dei miei
genitori, perciò dovrò starmene in
disparte nella mia cameretta tutto il
giorno”.
“Starsene sulle proprie”, invece, significa
essere riservati, non dare molta
confidenza, parlare o ridere
il minimo indispensabile. Per esempio: “la
fidanzata di Gianluca è proprio
antipatica: se ne sta sempre sulle sue e
non parla mai,
anche se noi proviamo a integrarla nel
gruppo”, “non potrai mai farti nuovi amici
se ogni volta che andiamo in un locale
te ne stai sempre sulle tue!”. Ne volete
delle altre?
Ok, vi accontentiamo! “Averne abbastanza”,
“averne piene le scatole”, “averne fin sopra
i capelli”,
tutte queste espressioni significano
“essere stufi”, “essere stanchi di qualcosa
o qualcuno”, “non sopportare più una
situazione”. Ecco alcuni esempi: “ne ho
abbastanza delle tue bugie. Ne ho fin
sopra i capelli!”,
“Ne ho piene le scatole dei vicini che
fanno sempre rumore!”. “Dirne di tutti i
colori”, “dirne di cotte e di crude a
qualcuno”. Queste due espressioni
significano “dire ogni sorta, ogni genere
di cose, generalmente negative, a una
persona”, perché questa persona ha
commesso un errore o perché noi siamo
arrabbiati con lei. Per esempio: “oggi sono
arrivato in ritardo al lavoro e il capo
mi ha rimproverato. Me ne ha dette di
tutti i colori!”,
“quando si arrabbia, ne dice di cotte e di
crude a chiunque gli sia intorno. Lo
trovo un atteggiamento molto immaturo”.
“Saperne una più del diavolo”,
questa espressione indica “essere una
persona molto astuta”, che ha sempre una
soluzione pronta e trova sempre il modo
di averla vinta.
Per esempio: “Luigi, pur venendo dal nulla,
è riuscito a farsi una bella posizione
perché ne sa una più del diavolo e ha
creato un'ottima rete di conoscenze”.
“Combinarne di tutti i colori”
significa fare tanti guai. Per esempio:
“Paola ha punito suo figlio perché
durante la festa ne ha combinate di
tutti i colori”. “Valerne la pena”
significa che c'è un motivo decisamente
valido per giustificare l'azione, o
comunque per giustificare l'impegno e lo
sforzo fatti per completarla. Per esempio:
“realizzare un video da 10 minuti per
YouTube richiede molto tempo e impegno,
ma ne vale la pena per tutti i bellissimi
commenti che ci lasciate sempre!”. A questo
proposito, vogliamo dirvi che ci dispiace
immensamente non poter riuscire a
rispondere a tutti i vostri commenti,
ma se lo facessimo non potremmo
produrre i contenuti che vi offriamo su
YouTube, su Instagram, su Facebook.
Facciamo del nostro meglio per cercare
di rispondere al maggior numero di
commenti possibile e, anche se spesso non
ci riusciamo,
una cosa è certa, noi li leggiamo tutti,
sempre, davvero!
Passiamo ora a “lavarsene le mani”,
significa tirarsi fuori da una
situazione difficile,
evitando di prendere decisioni.
“Invece di preoccuparsi del futuro della
sua azienda, il proprietario se n'è
lavato le mani e ora rischia la
bancarotta”. “Venirne a capo”,
questa espressione significa capire
qualcosa di complesso, riuscire a
risolvere un problema o un enigma. Per
esempio: “sto provando a risolvere questo
esercizio di fisica da ore, ma proprio
non ne vengo a capo!”
In pratica, il riassunto dei miei cinque
anni di liceo scientifico. “Vederne delle
belle”,
questa espressione si usa quando si
immagina che una situazione sarà molto
complessa o ricca di eventi interessanti,
quando sappiamo o immaginiamo che le
persone combineranno dei guai o daranno
spettacolo. Per esempio: “domani a casa di
Salvatore arriveranno i suoceri, che
proprio non lo sopportano.
siamo sicuri che ne vedremo delle belle!
Staranno sempre a litigare!”. “Volercene” o
“passarcene”. Queste espressioni sono
usate per comunicare l'idea che, prima
che qualcosa avvenga, dovrà passare molto
tempo, ci vorranno
molti sforzi. “Dal dire una cosa al
metterla in pratica ce ne passa! Tutti
siamo bravi a parlare!”.
“Ce n’è voluto per conquistarla, ma ora
siamo sposati da 30 anni e abbiamo 3
bellissimi figli”. Come va? Avete ancora un
po’ di energia?
Vi chiediamo solo un ultimo sforzo.
Infatti, vogliamo ancora darvi alcune
espressioni con “ne” che sono, diciamo,
piuttosto formali, che quindi vengono
utilizzate solo in contesti formali, per
esempio in ambito lavorativo.
“Ne deriva che” o “ne consegue che”
significano “di conseguenza”. Per esempio:
“la terra gira intorno al sole.
Ne deriva che non è il centro
dell'universo”. “Ne prendo atto” significa
“riconosco la situazione, la accetto e ne
tengo conto”. Per esempio:
“questi sono tutti i provvedimenti presi
nei suoi confronti. Ne prenda atto”.
“Ne va di” significa “ci va di mezzo”. Per
esempio: “non posso sbagliare!
Ne va della mia credibilità!”. “Guardarsene
bene” significa evitare di fare qualcosa,
proteggersi da. Per esempio: “guardatene
bene da chi ti promette troppe cose”. Che
faticaccia questa video lezione! Come
avete visto, di espressioni con la
particella “ne” ce ne sono a quintali.
Siamo sicuri infatti che, sebbene noi ne
abbiamo
spiegate moltissime in questo video, voi
riuscirete a trovarne delle altre, perché
sicuramente qualcun'altra c'è. Commentate
qua sotto con quali sono le espressioni
con “ne” che più vi piacciono o se ce ne
siamo dimenticati qualcuna! Fatecelo
Sapere!
E se invece non siete ancora stanchi di
studiare e imparare nuove espressioni
italiane,
abbiamo fatto un video su tutte le
espressioni
con “ci”, il collega di “ne”. Il link è su
nella card o giù nella descrizione. Ah, e
inoltre, se volete studiare
“ci” e “ne” da un punto di vista grammaticale,
abbiamo fatto due lezioni dedicate a
queste due particelle.
Vi lasciamo il link sempre giù nella
descrizione.
Vi ricordiamo inoltre che, se volete,
potete passare dal nostro sito
www.learnamo.com dove ci sono tutte le
video lezioni di grammatica, di cultura
italiana, con gli esercizi. E non
dimenticate di seguirci anche su
Instagram, Facebook, Twitter e anche TikTok.
Stiamo pubblicando, o meglio, tu
sei pubblicando, diciamo, io non sono molto
portato per queste cose, però vi assicuro
che ne vale la pena.
Sono contenuti innovativi, per insegnare
l’Italiano. A presto! Ciao!
