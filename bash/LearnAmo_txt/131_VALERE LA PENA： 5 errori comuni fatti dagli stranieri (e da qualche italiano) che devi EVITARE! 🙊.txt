WEBVTT
Kind: captions
Language: it
Ciao a tutti e bentornati su LearnAmo!
Se c'è un verbo che tutti gli stranieri 
vogliono utilizzare quando parlano
italiano, 
quello è: "valere la pena".
In effetti, 
siccome noi italiani lo utilizziamo molto spesso,
per uno straniero usare 
"valere la pena" in un suo discorso
fa sembrare subito molto più naturale
il suo italiano, e fin qui tutto bene,
siamo d'accordo. Però, il problema
è che questa costruzione verbale è molto particolare,
quindi molto facile da sbagliare.
Ma vi svelo un segreto: "valere la pena"
qualche volta crea difficoltà anche ad alcuni italiani.
Per questo, in questo video
vedremo quali sono i cinque errori
più comuni commessi dagli stranieri
e da qualche italiano con "valere la pena".
Restate là! Innanzitutto, chiariamo
una volta per tutte: cosa significa questo verbo?
Dunque, "valere la pena" significa:
essere vantaggioso, convenire,
meritare l'impegno e lo sforzo
che richiede. Ma adesso vediamo un po'
questi errori, di che cosa si tratta?
Cominceremo da quelli un po' più comuni
tra i principianti, per poi passare agli errori
che commettono anche gli avanzati
e qualche italiano. Numero uno: "è vale la pena".
Un errore che noto abbastanza spesso
tra i miei studenti è l'uso di "vale la pena"
come se fosse un aggettivo
e quindi con il verbo "essere".
Questo uso è completamente sbagliato
perché la costruzione "vale la pena" ha già
il suo proprio verbo, "valere", quindi
non ha bisogno di un altro.
Perciò, diremo, per esempio: un film
vale la pena,
viaggiare vale la pena, gli studi valgono la pena.
Quindi, come potete notare,
il verbo "valere" si coniuga in base al soggetto,
cioè in base alla cosa che è conveniente.
Se quello che è conveniente
è già stato menzionato in precedenza
e non vogliamo ripeterlo,
possiamo utilizzare
la costruzione "valere la pena"
con la particella "ne",
che, appunto, fa riferimento all'oggetto
ma ne evita la ripetizione. Ad esempio:
"Pensi che dovrei guardare l'ultimo film di James Bond?"
"Oh, sì! Ne vale assolutamente
la pena."
"Secondo te gli studi di medicina
sono una buona opzione per i giovani?"
"Sono duri ma ne valgono la pena,
sicuramente."
Errore numero due: "valuto".
Un altro degli errori più comuni
con "valere la pena" riguarda
il participio passato del verbo.
Infatti, sento spesso dire cose come: "ha valuto la pena".
Ebbene, è sbagliato.
Infatti, il participio passato del verbo "valere"
è: "valso" e questo ci porta subito a parlare
di un'altra questione, di un altro problema
strettamente collegato a questo.
"Ha valso" o "è valso"?
Cioè, il verbo "valere" prende l'ausiliare
"essere" o "avere" nei tempi composti
come, per esempio, il passato prossimo?
Bene, nella costruzione "valere la pena"
il verbo "valere" prende come ausiliare: essere.
Ma vediamo un po' come si può utilizzare
in contesti reali.
Se il soggetto, cioè se la cosa
che è conveniente è presente nella frase,
il verbo "valere" concorderà con lui.
Per esempio: "Quel viaggio in Thailandia
è valso la pena perché ci ha permesso
di scoprire nuove culture."
Oppure: "Tutti i miei sacrifici sono valsi la pena,
perché mi hanno permesso di essere qui."
Come notate, in questo caso ho usato
"sono valsi" perché, come dicevo prima,
"valere" concorda con il soggetto,
che in questo caso è "i sacrifici".
Probabilmente, però, la costruzione
"valere la pena" è un po più utilizzata
in un altro modo,
quello che stiamo per vedere e cioè se
"valere la pena" fa riferimento a tutta
la frase precedente,
quindi, se quello che è conveniente
è tutto quello che è stato detto prima,
"valere la pena" sarà utilizzato
con la particella "ne" nella forma "ne è valsa la pena".
"Valsa" in questo caso perché concorda
con "pena". Ad esempio,
possiamo ristrutturare le frasi
che abbiamo visto prima
in questo modo: "Il viaggio in Thailandia
è stato lungo e difficile ma ne è valsa la pena,
perché abbiamo scoperto nuove culture."
"Ho fatto molti sacrifici per arrivare qui
ma ne è valsa la pena."
Quindi, come vi dicevo prima,
in questo tipo di struttura, utilizzando il "ne",
quello che "vale la pena" è tutto quello
che è stato detto prima, l'intera frase,
con la sua azione, con il suo proprio verbo.
E adesso vediamo qualcosa che,
come vi dicevo prima, può creare difficoltà
e dubbi anche agli stessi italiani.
"Vale la pena" o "vale la pena di"?
Infatti, la forma più comune di utilizzare,
di vedere "valere la pena" è seguito
da un verbo all'infinito che indica la cosa
che è vantaggiosa. Però, il dubbio che
molti stranieri e qualche italiano hanno è:
Si dice: "vale la pena fare qualcosa" o
"vale la pena di fare qualcosa"?
Ebbene, le grammatiche e le massime autorità
della lingua italiana
sostengono che la forma più corretta
sia quella: "valere la pena di",
più verbo all'infinito.
E, infatti, questa forma è molto presente
nella letteratura, in generale.
Per esempio, ne "Il nome della rosa" di Umberto Eco,
troviamo la frase: "Allora Guglielmo decise
che valeva la pena di non dargli respiro".
Oppure, in: "Castelli di rabbia",
Alessandro Baricco dice: "I desideri sono
la cosa più importante che abbiamo
e non si può prenderli in giro più di tanto.
Così, alle volte, vale la pena di non dormire
per star dietro ad un proprio desiderio."
O, ancora, una citazione
di Cesare Pavese dice: "Le uniche donne
che vale la pena di sposare sono quelle
che non ci si può fidare a sposare.
Tuttavia, e questo è il bello,
anche la costruzione senza
la preposizione "di" è molto diffusa
sia nell'italiano scritto sia in quello parlato.
Ecco alcuni esempi di citazioni
di scrittori: "vale la pena a piangere
solo se di felicità". "Nichilismo è sentire
che al mondo non c'è nulla per cui valga la pena
essere pessimisti". Quindi, insomma,
in questo caso sta veramente a voi
scegliere quale forma usare. Qui, però,
mi sembra utile aprire
una piccola parentesi.
Infatti, sicuramente la forma
"valere la pena di", o senza "di",
più verbo all'infinito è molto diffusa,
ma quando è necessario
esprimere il soggetto si deve ricorrere
alla forma più forte,
alla forma esplicita, che è: "valere la pena che"
più verbo al congiuntivo. Vediamo una differenza.
Io posso dire:
"vale la pena di imparare l'italiano
perché è una lingua bellissima"
ma dirò "vale la pena che voi impariate l'italiano
perché è una lingua bellissima".
Come vedete, nella prima frase
ho utilizzato l'infinito,
perché era una frase
molto generale, cioè, non c'era un soggetto
particolare che doveva imparare
l'italiano, era qualcosa che valeva
per tutti.
Nella seconda frase, invece,
io volevo sottolineare che chi deve imparare
l'italiano
siete voi, quindi il soggetto
è necessario qui, non voglio parlare
per tutti,
ma solo per voi e per questa ragione
devo utilizzare la forma con: "che"
più il congiuntivo. Quinto e ultimo errore, problema:
"Ne vale la pena di".
Un errore molto frequente, che sento
veramente spesso, è: utilizzare "vale la pena"
con il verbo all'infinito,
con o senza "di", preceduto
dalla particella "ne". "Ne vale la pena
di visitare il Giappone" o anche: "ne vale la pena
visitare il Giappone". Ma, in effetti,
queste forme sono sbagliate.
La presenza del "ne", infatti, quando io ho già
la forma con il "di" più verbo all'infinito
è ridondante, la forma corretta sarebbe:
"Vale la pena di visitare il Giappone"
o: "vale la pena visitare il Giappone".
Se poi proprio volete utilizzare il "ne"
potete farlo ma andando
a riformulare la frase spostando
il verbo all'infinito prima.
Per esempio: "Bisognerebbe
visitare il Giappone, ne vale davvero la pena".
Quindi, separati sì, ma non insieme.
per questa costruzione verbale
ma fatemi sapere nei commenti se questo video
vi è stato utile, se vi è piaciuto
e soprattutto se avete delle altre
costruzioni verbali come "valere la pena"
che vi creano molti problemi,
così posso fare un riassunto di tutti i dubbi
e i problemi più comuni anche
con quelle costruzioni, e visto che ci siete
scrivetemi anche nei commenti
cosa vale la pena fare l'anno nuovo.
Se poi volete sapere quali sono gli errori più comuni
commessi dagli italiani quando scrivono
e quando parlano guardate il video
dedicato proprio a quell'argomento
che, come sempre, trovate in alto, nella card,
o giù, nella descrizione.
Per qualsiasi altro dubbio sulla grammatica
o sulla cultura italiana
non esitate a visitare il nostro sito
learnamo.com e non dimenticate
di seguire LearnAmo anche su Instagram,
su Facebook, su Twitter, su Pinterest,
su TikTok e di iscrivervi al canale Telegram.
Se il video vi è piaciuto lasciate
un bel "mi piace" e, se ancora non lo avete fatto,
iscrivetevi al canale YouTube.
Noi ci rivedremo prestissimo con un nuovo video.
Ciao ciao!
